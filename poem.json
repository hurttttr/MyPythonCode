{"name": "行宫", "author": "元稹", "poem": "寥落古行宫，宫花寂寞红。\n白头宫女在，闲坐说玄宗。"}
{"name": "登鹳雀楼", "author": "王之涣", "poem": "白日依山尽，黄河入海流。\n欲穷千里目，更上一层楼。"}
{"name": "新嫁娘词", "author": "王建", "poem": "三日入厨下，洗手作羹汤。\n未谙姑食性，先遣小姑尝。"}
{"name": "相思", "author": "王维", "poem": "红豆生南国，春来发几枝。\n愿君多采撷，此物最相思。"}
{"name": "杂诗", "author": "王维", "poem": "君自故乡来，应知故乡事。\n来日绮窗前，寒梅著花未？"}
{"name": "鹿柴", "author": "王维", "poem": "空山不见人，但闻人语响。\n返景入深林，复照青苔上。"}
{"name": "竹里馆", "author": "王维", "poem": "独坐幽篁里，弹琴复长啸。\n深林人不知，明月来相照。"}
{"name": "山中送别", "author": "王维", "poem": "山中相送罢，日暮掩柴扉。\n春草明年绿，王孙归不归？"}
{"name": "问刘十九", "author": "白居易", "poem": "绿蚁新醅酒，红泥小火炉。\n晚来天欲雪，能饮一杯无？"}
{"name": "哥舒歌", "author": "西鄙人", "poem": "北斗七星高，哥舒夜带刀。\n至今窥牧马，不敢过临洮。"}
{"name": "静夜思", "author": "李白", "poem": "床前明月光，疑是地上霜。\n举头望明月，低头思故乡。"}
{"name": "怨情", "author": "李白", "poem": "美人卷珠帘，深坐蹙蛾眉。\n但见泪痕湿，不知心恨谁。"}
{"name": "登乐游原", "author": "李商隐", "poem": "向晚意不适，驱车登古原。\n夕阳无限好，只是近黄昏。"}
{"name": "听筝", "author": "李端", "poem": "鸣筝金粟柱，素手玉房前。\n欲得周郎顾，时时误拂弦。"}
{"name": "渡汉江", "author": "宋之问", "poem": "岭外音书断，经冬复历春。\n近乡情更怯，不敢问来人。"}
{"name": "八阵图", "author": "杜甫", "poem": "功盖三分国，名成八阵图。（名成 一作：名高）\n江流石不转，遗恨失吞吴。"}
{"name": "宿建德江", "author": "孟浩然", "poem": "移舟泊烟渚，日暮客愁新。\n野旷天低树，江清月近人。"}
{"name": "春晓", "author": "孟浩然", "poem": "春眠不觉晓，处处闻啼鸟。\n夜来风雨声，花落知多少。"}
{"name": "春怨", "author": "金昌绪", "poem": "打起黄莺儿，莫教枝上啼。\n啼时惊妾梦，不得到辽西。"}
{"name": "江雪", "author": "柳宗元", "poem": "千山鸟飞绝，万径人踪灭。\n孤舟蓑笠翁，独钓寒江雪。"}
{"name": "秋夜寄邱员外", "author": "韦应物", "poem": "怀君属秋夜，散步咏凉天。\n空山松子落，幽人应未眠。"}
{"name": "终南望余雪", "author": "祖咏", "poem": "终南阴岭秀，积雪浮云端。\n林表明霁色，城中增暮寒。"}
{"name": "宫词", "author": "张祜", "poem": "故国三千里，深宫二十年。\n一声何满子，双泪落君前。"}
{"name": "寻隐者不遇", "author": "贾岛", "poem": "松下问童子，言师采药去。\n只在此山中，云深不知处。"}
{"name": "送崔九", "author": "裴迪", "poem": "归山深浅去，须尽丘壑美。\n莫学武陵人，暂游桃源里。"}
{"name": "送灵澈上人", "author": "刘长卿", "poem": "苍苍竹林寺，杳杳钟声晚。\n荷笠带斜阳，青山独归远。"}
{"name": "听弹琴", "author": "刘长卿", "poem": "泠泠七弦上，静听松风寒。\n古调虽自爱，今人多不弹。"}
{"name": "送上人", "author": "刘长卿", "poem": "孤云将野鹤，岂向人间住。\n莫买沃洲山，时人已知处。"}
{"name": "玉台体", "author": "权德舆", "poem": "昨夜裙带解，今朝蟢子飞。\n铅华不可弃，莫是藁砧归。"}
{"name": "芙蓉楼送辛渐", "author": "王昌龄", "poem": "寒雨连江夜入吴，平明送客楚山孤。\n洛阳亲友如相问，一片冰心在玉壶。"}
{"name": "闺怨", "author": "王昌龄", "poem": "闺中少妇不知愁，春日凝妆上翠楼。\n忽见陌头杨柳色，悔教夫婿觅封侯。"}
{"name": "春宫曲", "author": "王昌龄", "poem": "昨夜风开露井桃，未央前殿月轮高。 \n平阳歌舞新承宠，帘外春寒赐锦袍。"}
{"name": "九月九日忆山东兄弟", "author": "王维", "poem": "独在异乡为异客，每逢佳节倍思亲。\n遥知兄弟登高处，遍插茱萸少一人。 \n"}
{"name": "凉州词", "author": "王翰", "poem": "葡萄美酒夜光杯，欲饮琵琶马上催。\n醉卧沙场君莫笑，古来征战几人回？"}
{"name": "后宫词", "author": "白居易", "poem": "泪湿罗巾梦不成，夜深前殿按歌声。 \n红颜未老恩先断，斜倚薰笼坐到明。"}
{"name": "宫中词", "author": "朱庆馀", "poem": "寂寂花时闭院门，美人相并立琼轩。 \n含情欲说宫中事，鹦鹉前头不敢言。"}
{"name": "近试上张水部", "author": "朱庆馀", "poem": "洞房昨夜停红烛，待晓堂前拜舅姑。 \n妆罢低声问夫婿，画眉深浅入时无。"}
{"name": "逢入京使", "author": "岑参", "poem": "故园东望路漫漫，双袖龙钟泪不干。 \n马上相逢无纸笔，凭君传语报平安。"}
{"name": "黄鹤楼送孟浩然之广陵", "author": "李白", "poem": "故人西辞黄鹤楼，烟花三月下扬州。\n孤帆远影碧空尽，唯见长江天际流。 "}
{"name": "早发白帝城", "author": "李白", "poem": "朝辞白帝彩云间，千里江陵一日还。\n两岸猿声啼不住，轻舟已过万重山。"}
{"name": "夜上受降城闻笛", "author": "李益", "poem": "回乐烽前沙似雪，受降城外月如霜。(回乐烽 一作：回乐峰）\n不知何处吹芦管，一夜征人尽望乡。"}
{"name": "贾生", "author": "李商隐", "poem": "宣室求贤访逐臣，贾生才调更无伦。\n可怜夜半虚前席，不问苍生问鬼神。"}
{"name": "隋宫", "author": "李商隐", "poem": "乘兴南游不戒严，九重谁省谏书函。 \n春风举国裁宫锦，半作障泥半作帆。"}
{"name": "瑶池", "author": "李商隐", "poem": "瑶池阿母绮窗开，黄竹歌声动地哀。 \n八骏日行三万里，穆王何事不重来。"}
{"name": "嫦娥", "author": "李商隐", "poem": "云母屏风烛影深，长河渐落晓星沉。\n嫦娥应悔偷灵药，碧海青天夜夜心。"}
{"name": "夜雨寄北", "author": "李商隐", "poem": "君问归期未有期，巴山夜雨涨秋池。 \n何当共剪西窗烛，却话巴山夜雨时。"}
{"name": "寄令狐郎中", "author": "李商隐", "poem": "嵩云秦树久离居，双鲤迢迢一纸书。 \n休问梁园旧宾客，茂陵秋雨病相如。"}
{"name": "为有", "author": "李商隐", "poem": "为有云屏无限娇，凤城寒尽怕春宵。 \n无端嫁得金龟婿，辜负香衾事早朝。"}
{"name": "江南逢李龟年", "author": "杜甫", "poem": "岐王宅里寻常见，崔九堂前几度闻。\n正是江南好风景，落花时节又逢君。"}
{"name": "赠别·其一", "author": "杜牧", "poem": "娉娉袅袅十三余，豆蔻梢头二月初。\n春风十里扬州路，卷上珠帘总不如。"}
{"name": "赠别·其二", "author": "杜牧", "poem": "多情却似总无情，唯觉樽前笑不成。\n蜡烛有心还惜别，替人垂泪到天明。"}
{"name": "金谷园", "author": "杜牧", "poem": "繁华事散逐香尘，流水无情草自春。\n日暮东风怨啼鸟，落花犹似坠楼人。"}
{"name": "寄扬州韩绰判官", "author": "杜牧", "poem": "青山隐隐水迢迢，秋尽江南草未凋。\n二十四桥明月夜，玉人何处教吹箫？"}
{"name": "遣怀", "author": "杜牧", "poem": "落魄江湖载酒行，楚腰纤细掌中轻。\n十年一觉扬州梦，赢得青楼薄幸名。"}
{"name": "秋夕", "author": "杜牧", "poem": "银烛秋光冷画屏，轻罗小扇扑流萤。\n天阶夜色凉如水，卧看牵牛织女星。"}
{"name": "将赴吴兴登乐游原一绝", "author": "杜牧", "poem": "清时有味是无能，闲爱孤云静爱僧。 \n欲把一麾江海去，乐游原上望昭陵。"}
{"name": "赤壁", "author": "杜牧", "poem": "折戟沉沙铁未销，自将磨洗认前朝。\n东风不与周郎便，铜雀春深锁二乔。"}
{"name": "泊秦淮", "author": "杜牧", "poem": "烟笼寒水月笼沙，夜泊秦淮近酒家。\n商女不知亡国恨，隔江犹唱后庭花。"}
{"name": "征人怨", "author": "柳中庸", "poem": "岁岁金河复玉关，朝朝马策与刀环。 \n三春白雪归青冢，万里黄河绕黑山。"}
{"name": "金陵图", "author": "韦庄", "poem": "谁谓伤心画不成，画人心逐世人情。 \n君看六幅南朝事，老木寒云满故城。"}
{"name": "滁州西涧", "author": "韦应物", "poem": "独怜幽草涧边生，上有黄鹂深树鸣。 \n春潮带雨晚来急，野渡无人舟自横。"}
{"name": "桃花溪", "author": "张旭", "poem": "隐隐飞桥隔野烟，石矶西畔问渔船。 \n桃花尽日随流水，洞在清溪何处边。"}
{"name": "寄人", "author": "张泌", "poem": "别梦依依到谢家，小廊回合曲阑斜。\n多情只有春庭月，犹为离人照落花。"}
{"name": "题金陵渡", "author": "张祜", "poem": "金陵津渡小山楼，一宿行人自可愁。 \n潮落夜江斜月里，两三星火是瓜洲。"}
{"name": "赠内人", "author": "张祜", "poem": "禁门宫树月痕过，媚眼惟看宿鹭窠。\n斜拔玉钗灯影畔，剔开红焰救飞蛾。"}
{"name": "集灵台·其一", "author": "张祜", "poem": "日光斜照集灵台，红树花迎晓露开。 \n昨夜上皇新授箓，太真含笑入帘来。"}
{"name": "集灵台·其二", "author": "张祜", "poem": "虢国夫人承主恩，平明骑马入宫门。\n却嫌脂粉污颜色，淡扫蛾眉朝至尊。"}
{"name": "枫桥夜泊", "author": "张继", "poem": "月落乌啼霜满天，江枫渔火对愁眠。\n姑苏城外寒山寺，夜半钟声到客船。"}
{"name": "陇西行", "author": "陈陶", "poem": "誓扫匈奴不顾身，五千貂锦丧胡尘。\n可怜无定河边骨，犹是春闺梦里人！"}
{"name": "杂诗", "author": "佚名", "poem": "近寒食雨草萋萋，著麦苗风柳映堤。\n等是有家归未得，杜鹃休向耳边啼。"}
{"name": "回乡偶书·其一", "author": "贺知章", "poem": "少小离家老大回，乡音无改鬓毛衰。\n儿童相见不相识，笑问客从何处来。"}
{"name": "瑶瑟怨", "author": "温庭筠", "poem": "冰簟银床梦不成，碧天如水夜云轻。 \n雁声远过潇湘去，十二楼中月自明。"}
{"name": "月夜", "author": "刘方平", "poem": "更深月色半人家，北斗阑干南斗斜。 \n今夜偏知春气暖，虫声新透绿窗纱。"}
{"name": "春怨", "author": "刘方平", "poem": "纱窗日落渐黄昏，金屋无人见泪痕。 \n寂寞空庭春欲晚，梨花满地不开门。"}
{"name": "乌衣巷", "author": "刘禹锡", "poem": "朱雀桥边野草花，乌衣巷口夕阳斜。 \n旧时王谢堂前燕，飞入寻常百姓家。"}
{"name": "春词", "author": "刘禹锡", "poem": "新妆宜面下朱楼，深锁春光一院愁。 \n行到中庭数花朵，蜻蜓飞上玉搔头。"}
{"name": "马嵬坡", "author": "郑畋", "poem": "玄宗回马杨妃死，云雨难忘日月新。\n终是圣明天子事，景阳宫井又何人。"}
{"name": "寒食", "author": "韩翃", "poem": "春城无处不飞花，寒食东风御柳斜。 \n日暮汉宫传蜡烛，轻烟散入五侯家。"}
{"name": "已凉", "author": "韩偓", "poem": "碧阑干外绣帘垂，猩色屏风画折枝。 \n八尺龙须方锦褥，已凉天气未寒时。"}
{"name": "宫词", "author": "顾况", "poem": "长乐宫连上苑春，玉楼金殿艳歌新。 \n君门一入无由出，唯有宫莺得见人。"}
{"name": "送杜少府之任蜀州", "author": "王勃", "poem": "城阙辅三秦，风烟望五津。\n与君离别意，同是宦游人。\n海内存知己，天涯若比邻。\n无为在歧路，儿女共沾巾。"}
{"name": "送梓州李使君", "author": "王维", "poem": "万壑树参天，千山响杜鹃。\n山中一夜雨，树杪百重泉。\n汉女输橦布，巴人讼芋田。\n文翁翻教授，不敢倚先贤。"}
{"name": "汉江临眺", "author": "王维", "poem": "楚塞三湘接，荆门九派通。\n江流天地外，山色有无中。\n郡邑浮前浦，波澜动远空。\n襄阳好风日，留醉与山翁。"}
{"name": "终南别业", "author": "王维", "poem": "中岁颇好道，晚家南山陲。\n兴来每独往，胜事空自知。\n行到水穷处，坐看云起时。\n偶然值林叟，谈笑无还期。"}
{"name": "终南山", "author": "王维", "poem": "太乙近天都，连山接海隅。\n白云回望合，青霭入看无。\n分野中峰变，阴晴众壑殊。\n欲投人处宿，隔水问樵夫。"}
{"name": "酬张少府", "author": "王维", "poem": "晚年唯好静，万事不关心。\n自顾无长策，空知返旧林。\n松风吹解带，山月照弹琴。\n君问穷通理，渔歌入浦深。"}
{"name": "过香积寺", "author": "王维", "poem": "不知香积寺，数里入云峰。\n古木无人径，深山何处钟。\n泉声咽危石，日色冷青松。\n薄暮空潭曲，安禅制毒龙。"}
{"name": "辋川闲居赠裴秀才迪", "author": "王维", "poem": "寒山转苍翠，秋水日潺湲。\n倚杖柴门外，临风听暮蝉。\n渡头馀落日，墟里上孤烟。\n复值接舆醉，狂歌五柳前。"}
{"name": "山居秋暝", "author": "王维", "poem": "空山新雨后，天气晚来秋。\n明月松间照，清泉石上流。\n竹喧归浣女，莲动下渔舟。\n随意春芳歇，王孙自可留。"}
{"name": "归嵩山作", "author": "王维", "poem": "清川带长薄，车马去闲闲。\n流水如有意，暮禽相与还。\n荒城临古渡，落日满秋山。\n迢递嵩高下，归来且闭关。"}
{"name": "次北固山下", "author": "王湾", "poem": "客路青山外，行舟绿水前。\n潮平两岸阔，风正一帆悬。\n海日生残夜，江春入旧年。\n乡书何处达？归雁洛阳边。"}
{"name": "云阳馆与韩绅宿别", "author": "司空曙", "poem": "故人江海别，几度隔山川。\n乍见翻疑梦，相悲各问年。\n孤灯寒照雨，深竹暗浮烟。\n更有明朝恨，离杯惜共传。"}
{"name": "喜外弟卢纶见宿", "author": "司空曙", "poem": "静夜四无邻，荒居旧业贫。\n雨中黄叶树，灯下白头人。\n以我独沉久，愧君相见频。\n平生自有分，况是蔡家亲。 \n"}
{"name": "贼平后送人北归", "author": "司空曙", "poem": "世乱同南去，时清独北还。\n他乡生白发，旧国见青山。 \n晓月过残垒，繁星宿故关。\n寒禽与衰草，处处伴愁颜。"}
{"name": "赋得古原草送别", "author": "白居易", "poem": "离离原上草，一岁一枯荣。\n野火烧不尽，春风吹又生。\n远芳侵古道，晴翠接荒城。\n又送王孙去，萋萋满别情。"}
{"name": "题大庾岭北驿", "author": "宋之问", "poem": "阳月南飞雁，传闻至此回。\n我行殊未已，何日复归来。\n江静潮初落，林昏瘴不开。\n明朝望乡处，应见陇头梅。"}
{"name": "寄左省杜拾遗", "author": "岑参", "poem": "联步趋丹陛，分曹限紫微。\n晓随天仗入，暮惹御香归。\n白发悲花落，青云羡鸟飞。\n圣朝无阙事，自觉谏书稀。"}
{"name": "听蜀僧浚弹琴", "author": "李白", "poem": "蜀僧抱绿绮，西下峨眉峰。\n为我一挥手，如听万壑松。 \n客心洗流水，余响入霜钟。\n不觉碧山暮，秋云暗几重。"}
{"name": "夜泊牛渚怀古", "author": "李白", "poem": "牛渚西江夜，青天无片云。\n登舟望秋月，空忆谢将军。\n余亦能高咏，斯人不可闻。\n明朝挂帆席，枫叶落纷纷。"}
{"name": "赠孟浩然", "author": "李白", "poem": "吾爱孟夫子，风流天下闻。\n红颜弃轩冕，白首卧松云。 \n醉月频中圣，迷花不事君。\n高山安可仰，徒此揖清芬。"}
{"name": "渡荆门送别", "author": "李白", "poem": "渡远荆门外，来从楚国游。\n山随平野尽，江入大荒流。\n月下飞天镜，云生结海楼。\n仍怜故乡水，万里送行舟。"}
{"name": "送友人", "author": "李白", "poem": "青山横北郭，白水绕东城。\n此地一为别，孤蓬万里征。\n浮云游子意，落日故人情。\n挥手自兹去，萧萧班马鸣。"}
{"name": "喜见外弟又言别", "author": "李益", "poem": "十年离乱后，长大一相逢。\n问姓惊初见，称名忆旧容。\n别来沧海事，语罢暮天钟。\n明日巴陵道，秋山又几重。"}
{"name": "凉思", "author": "李商隐", "poem": "客去波平槛，蝉休露满枝。永怀当此节，倚立自移时。 \n北斗兼春远，南陵寓使迟。天涯占梦数，疑误有新知。"}
{"name": "北青萝", "author": "李商隐", "poem": "残阳西入崦，茅屋访孤僧。\n落叶人何在，寒云路几层。 \n独敲初夜磬，闲倚一枝藤。\n世界微尘里，吾宁爱与憎。"}
{"name": "蝉", "author": "李商隐", "poem": "本以高难饱，徒劳恨费声。\n五更疏欲断，一树碧无情。\n薄宦梗犹泛，故园芜已平。\n烦君最相警，我亦举家清。"}
{"name": "风雨", "author": "李商隐", "poem": "凄凉宝剑篇，羁泊欲穷年。\n黄叶仍风雨，青楼自管弦。\n新知遭薄俗，旧好隔良缘。\n心断新丰酒，销愁斗几千。"}
{"name": "落花", "author": "李商隐", "poem": "高阁客竟去，小园花乱飞。\n参差连曲陌，迢递送斜晖。\n肠断未忍扫，眼穿仍欲归。\n芳心向春尽，所得是沾衣。"}
{"name": "登岳阳楼", "author": "杜甫", "poem": "昔闻洞庭水，今上岳阳楼。\n吴楚东南坼，乾坤日夜浮。\n亲朋无一字，老病有孤舟。\n戎马关山北，凭轩涕泗流。"}
{"name": "奉济驿重送严公四韵", "author": "杜甫", "poem": "远送从此别，青山空复情。\n几时杯重把，昨夜月同行。\n列郡讴歌惜，三朝出入荣。\n江村独归处，寂寞养残生。"}
{"name": "别房太尉墓", "author": "杜甫", "poem": "他乡复行役，驻马别孤坟。\n近泪无干土，低空有断云。\n对棋陪谢傅，把剑觅徐君。\n唯见林花落，莺啼送客闻。"}
{"name": "旅夜书怀", "author": "杜甫", "poem": "细草微风岸，危樯独夜舟。\n星垂平野阔，月涌大江流。\n名岂文章著，官应老病休。\n飘飘何所似，天地一沙鸥。"}
{"name": "至德二载甫自京金光门", "author": "杜甫", "poem": "此道昔归顺，西郊胡正繁。\n至今残破胆，应有未招魂。\n近侍归京邑，移官岂至尊。\n无才日衰老，驻马望千门。"}
{"name": "月夜忆舍弟", "author": "杜甫", "poem": "戍鼓断人行，边秋一雁声。\n露从今夜白，月是故乡明。\n有弟皆分散，无家问死生。\n寄书长不达，况乃未休兵。"}
{"name": "天末怀李白", "author": "杜甫", "poem": "凉风起天末，君子意如何。\n鸿雁几时到，江湖秋水多。\n文章憎命达，魑魅喜人过。\n应共冤魂语，投诗赠汨罗。"}
{"name": "月夜", "author": "杜甫", "poem": "今夜鄜州月，闺中只独看。\n遥怜小儿女，未解忆长安。\n香雾云鬟湿，清辉玉臂寒。\n何时倚虚幌，双照泪痕干。"}
{"name": "春望", "author": "杜甫", "poem": "国破山河在，城春草木深。\n感时花溅泪，恨别鸟惊心。\n烽火连三月，家书抵万金。\n白头搔更短，浑欲不胜簪。"}
{"name": "春宿左省", "author": "杜甫", "poem": "花隐掖垣暮，啾啾栖鸟过。\n星临万户动，月傍九霄多。 \n不寝听金钥，因风想玉珂。\n明朝有封事，数问夜如何。"}
{"name": "旅宿", "author": "杜牧", "poem": "旅馆无良伴，凝情自悄然。\n寒灯思旧事，断雁警愁眠。\n远梦归侵晓，家书到隔年。\n沧江好烟月，门系钓鱼船。"}
{"name": "春宫怨", "author": "杜荀鹤", "poem": "早被婵娟误，欲妆临镜慵。承恩不在貌，教妾若为容。 \n风暖鸟声碎，日高花影重。年年越溪女，相忆采芙蓉。"}
{"name": "和晋陵陆丞早春游望", "author": "杜审言", "poem": "独有宦游人，偏惊物候新。\n云霞出海曙，梅柳渡江春。\n淑气催黄鸟，晴光转绿蘋。\n忽闻歌古调，归思欲沾巾。"}
{"name": "杂诗三首·其三", "author": "沈佺期", "poem": "闻道黄龙戍，频年不解兵。\n可怜闺里月，长在汉家营。\n少妇今春意，良人昨夜情。\n谁能将旗鼓，一为取龙城。"}
{"name": "宿桐庐江寄广陵旧游", "author": "孟浩然", "poem": "山暝听猿愁，沧江急夜流。\n风鸣两岸叶，月照一孤舟。\n建德非吾土，维扬忆旧游。\n还将两行泪，遥寄海西头。"}
{"name": "留别王维", "author": "孟浩然", "poem": "寂寂竟何待，朝朝空自归。\n欲寻芳草去，惜与故人违。\n当路谁相假，知音世所稀。\n只应守寂寞，还掩故园扉。"}
{"name": "早寒有怀", "author": "孟浩然", "poem": "木落雁南度，北风江上寒。\n我家襄水曲，遥隔楚云端。\n乡泪客中尽，孤帆天际看。\n迷津欲有问，平海夕漫漫。"}
{"name": "岁暮归南山", "author": "孟浩然", "poem": "北阙休上书，南山归敝庐。\n不才明主弃，多病故人疏。\n白发催年老，青阳逼岁除。\n永怀愁不寐，松月夜窗虚。"}
{"name": "过故人庄", "author": "孟浩然", "poem": "故人具鸡黍，邀我至田家。\n绿树村边合，青山郭外斜。\n开轩面场圃，把酒话桑麻。\n待到重阳日，还来就菊花。"}
{"name": "秦中寄远上人", "author": "孟浩然", "poem": "一丘常欲卧，三径苦无资。\n北土非吾愿，东林怀我师。\n黄金燃桂尽，壮志逐年衰。\n日夕凉风至，闻蝉但益悲。"}
{"name": "望洞庭湖赠张丞相", "author": "孟浩然", "poem": "八月湖水平，涵虚混太清。\n气蒸云梦泽，波撼岳阳城。\n欲济无舟楫，端居耻圣明。\n坐观垂钓者，徒有羡鱼情。"}
{"name": "与诸子登岘山", "author": "孟浩然", "poem": "人事有代谢，往来成古今。\n江山留胜迹，我辈复登临。\n水落鱼梁浅，天寒梦泽深。\n羊公碑尚在，读罢泪沾襟。"}
{"name": "宴梅道士山房", "author": "孟浩然", "poem": "林卧愁春尽，搴帷览物华。\n忽逢青鸟使，邀入赤松家。\n金灶初开火，仙桃正发花。\n童颜若可驻，何惜醉流霞。"}
{"name": "章台夜思", "author": "韦庄", "poem": "清瑟怨遥夜，绕弦风雨哀。\n孤灯闻楚角，残月下章台。\n芳草已云暮，故人殊未来。\n乡书不可寄，秋雁又南回。"}
{"name": "淮上喜会梁州故人", "author": "韦应物", "poem": "江汉曾为客，相逢每醉还。\n浮云一别后，流水十年间。\n欢笑情如旧，萧疏鬓已斑。\n何因不归去？淮上有秋山。"}
{"name": "赋得暮雨送李曹", "author": "韦应物", "poem": "楚江微雨里，建业暮钟时。\n漠漠帆来重，冥冥鸟去迟。\n海门深不见，浦树远含滋。\n相送情无限，沾襟比散丝。"}
{"name": "经邹鲁祭孔子而叹之", "author": "唐玄宗", "poem": "夫子何为者，栖栖一代中。\n地犹鄹氏邑，宅即鲁王宫。\n叹凤嗟身否，伤麟怨道穷。\n今看两楹奠，当与梦时同。"}
{"name": "灞上秋居", "author": "马戴", "poem": "灞原风雨定，晚见雁行频。\n落叶他乡树，寒灯独夜人。\n空园白露滴，孤壁野僧邻。\n寄卧郊扉久，何年致此身。"}
{"name": "楚江怀古三首·其一", "author": "马戴", "poem": "露气寒光集，微阳下楚丘。猿啼洞庭树，人在木兰舟。\n广泽生明月，苍山夹乱流。云中君不见，竟夕自悲秋。"}
{"name": "除夜有怀", "author": "崔涂", "poem": "迢递三巴路，羁危万里身。\n乱山残雪夜，孤烛异乡人。\n渐与骨肉远，转于僮仆亲。\n那堪正飘泊，明日岁华新。"}
{"name": "孤雁", "author": "崔涂", "poem": "几行归塞尽，念尔独何之。\n暮雨相呼失，寒塘欲下迟。\n渚云低暗度，关月冷相随。\n未必逢矰缴，孤飞自可疑。"}
{"name": "题破山寺后禅院", "author": "常建", "poem": "清晨入古寺，初日照高林。\n曲径通幽处，禅房花木深。(曲径 一作：竹径)\n山光悦鸟性，潭影空人心。\n万籁此都寂，但余钟磬音。"}
{"name": "望月怀远", "author": "张九龄", "poem": "海上生明月，天涯共此时。\n情人怨遥夜，竟夕起相思。\n灭烛怜光满，披衣觉露滋。\n不堪盈手赠，还寝梦佳期。"}
{"name": "书边事", "author": "张乔", "poem": "调角断清秋，征人倚戍楼。\n春风对青冢，白日落梁州。\n大漠无兵阻，穷边有客游。\n蕃情似此水，长愿向南流。"}
{"name": "没蕃故人", "author": "张籍", "poem": "前年伐月支，城下没全师。\n蕃汉断消息，死生长别离。 \n无人收废帐，归马识残旗。\n欲祭疑君在，天涯哭此时。"}
{"name": "秋日赴阙题潼关驿楼", "author": "许浑", "poem": "红叶晚萧萧，长亭酒一瓢。\n残云归太华，疏雨过中条。\n树色随山迥，河声入海遥。\n帝乡明日到，犹自梦渔樵。"}
{"name": "早秋", "author": "许浑", "poem": "遥夜泛清瑟，西风生翠萝。\n残萤栖玉露，早雁拂金河。\n高树晓还密，远山晴更多。\n淮南一叶下，自觉洞庭波。"}
{"name": "送人东游", "author": "温庭筠", "poem": "荒戍落黄叶，浩然离故关。\n高风汉阳渡，初日郢门山。\n江上几人在，天涯孤棹还。\n何当重相见，樽酒慰离颜。"}
{"name": "寻陆鸿渐不遇", "author": "皎然", "poem": "移家虽带郭，野径入桑麻。\n近种篱边菊，秋来未著花。\n扣门无犬吠，欲去问西家。\n报道山中去，归时每日斜。"}
{"name": "寻南溪常道士", "author": "刘长卿", "poem": "一路经行处，莓苔见履痕。\n白云依静渚，春草闭闲门。\n过雨看松色，随山到水源。\n溪花与禅意，相对亦忘言。"}
{"name": "新年作", "author": "刘长卿", "poem": "乡心新岁切，天畔独潸然。\n老至居人下，春归在客先。\n岭猿同旦暮，江柳共风烟。\n已似长沙傅，从今又几年。"}
{"name": "秋日登吴公台上寺远眺", "author": "刘长卿", "poem": "古台摇落后，秋日望乡心。\n野寺来人少，云峰隔水深。\n夕阳依旧垒，寒磬满空林。\n惆怅南朝事，长江独至今。"}
{"name": "送李中丞归汉阳别业", "author": "刘长卿", "poem": "流落征南将，曾驱十万师。\n罢归无旧业，老去恋明时。\n独立三边静，轻生一剑知。\n茫茫江汉上，日暮欲何之。"}
{"name": "饯别王十一南游", "author": "刘长卿", "poem": "望君烟水阔，挥手泪沾巾。\n飞鸟没何处，青山空向人。\n长江一帆远，落日五湖春。\n谁见汀洲上，相思愁白蘋。"}
{"name": "蜀先主庙", "author": "刘禹锡", "poem": "天下英雄气，千秋尚凛然。\n势分三足鼎，业复五铢钱。 \n得相能开国，生儿不象贤。\n凄凉蜀故妓，来舞魏宫前。"}
{"name": "阙题", "author": "刘昚虚", "poem": "道由白云尽，春与青溪长。\n时有落花至，远随流水香。\n闲门向山路，深柳读书堂。\n幽映每白日，清辉照衣裳。"}
{"name": "送李端", "author": "卢纶", "poem": "故关衰草遍，离别自堪悲。(自堪悲 一作：正堪悲)\n路出寒云外，人归暮雪时。\n少孤为客早，多难识君迟。\n掩泪空相向，风尘何处期。"}
{"name": "送僧归日本", "author": "钱起", "poem": "上国随缘住，来途若梦行。\n浮天沧海远，去世法舟轻。\n水月通禅寂，鱼龙听梵声。\n惟怜一灯影，万里眼中明。"}
{"name": "谷口书斋寄杨补阙", "author": "钱起", "poem": "泉壑带茅茨，云霞生薜帷。\n竹怜新雨后，山爱夕阳时。\n闲鹭栖常早，秋花落更迟。\n家僮扫萝径，昨与故人期。"}
{"name": "在狱咏蝉", "author": "骆宾王", "poem": "余禁所禁垣西，是法厅事也，有古槐数株焉。虽生意可知，同殷仲文之古树；而听讼斯在，即周召伯之甘棠，每至夕照低阴，秋蝉疏引，发声幽息，有切尝闻，岂人心异于曩时，将虫响悲于前听？嗟乎，声以动容，德以象贤。故洁其身也，禀君子达人之高行；蜕其皮也，有仙都羽化之灵姿。候时而来，顺阴阳之数； 应节为变，审藏用之机。有目斯开，不以道昏而昧其视；有翼自薄，不以俗厚而易其真。吟乔树之微风，韵姿天纵； 饮高秋之坠露，清畏人知。仆失路艰虞，遭时徽纆。不哀伤而自怨，未摇落而先衰。闻蟪蛄之流声，悟平反之已奏；见螳螂之抱影，怯危机之未安。感而缀诗，贻诸知己。庶情沿物应，哀弱羽之飘零； 道寄人知，悯余声之寂寞。非谓文墨，取代幽忧云尔。西陆蝉声唱，南冠客思深。(客思深 一作：客思侵)\n那堪玄鬓影，来对白头吟。\n露重飞难进，风多响易沉。\n无人信高洁，谁为表予心？"}
{"name": "江乡故人偶集客舍", "author": "戴叔伦", "poem": "天秋月又满，城阙夜千重。\n还作江南会，翻疑梦里逢。\n风枝惊暗鹊，露草泣寒蛩。\n羁旅长堪醉，相留畏晓钟。"}
{"name": "酬程延秋夜即事见赠", "author": "韩翃", "poem": "长簟迎风早，空城澹月华。\n星河秋一雁，砧杵夜千家。 \n节候看应晚，心期卧亦赊。\n向来吟秀句，不觉已鸣鸦。"}
{"name": "遣悲怀三首·其一", "author": "元稹", "poem": "谢公最小偏怜女，自嫁黔娄百事乖。\n顾我无衣搜荩箧，泥他沽酒拔金钗。\n野蔬充膳甘长藿，落叶添薪仰古槐。\n今日俸钱过十万，与君营奠复营斋。"}
{"name": "遣悲怀三首·其二", "author": "元稹", "poem": "昔日戏言身后意，今朝都到眼前来。\n衣裳已施行看尽，针线犹存未忍开。\n尚想旧情怜婢仆，也曾因梦送钱财。\n诚知此恨人人有，贫贱夫妻百事哀。"}
{"name": "遣悲怀三首·其三", "author": "元稹", "poem": "闲坐悲君亦自悲，百年都是几多时。\n邓攸无子寻知命，潘岳悼亡犹费词。\n同穴窅冥何所望，他生缘会更难期。\n惟将终夜长开眼，报答平生未展眉。"}
{"name": "赠郭给事", "author": "王维", "poem": "洞门高阁霭馀辉，桃李阴阴柳絮飞。\n禁里疏钟官舍晚，省中啼鸟吏人稀。\n晨摇玉佩趋金殿，夕奉天书拜琐闱。\n强欲从君无那老，将因卧病解朝衣。"}
{"name": "和贾至舍人早朝大明宫", "author": "王维", "poem": "绛帻鸡人报晓筹，尚衣方进翠云裘。\n九天阊阖开宫殿，万国衣冠拜冕旒。\n日色才临仙掌动，香烟欲傍衮龙浮。\n朝罢须裁五色诏，佩声归到凤池头。"}
{"name": "奉和圣制从蓬莱向兴庆阁道", "author": "王维", "poem": "渭水自萦秦塞曲，黄山旧绕汉宫斜。\n銮舆迥出千门柳，阁道回看上苑花。\n云里帝城双凤阙，雨中春树万人家。\n为乘阳气行时令，不是宸游玩物华。"}
{"name": "积雨辋川庄作", "author": "王维", "poem": "积雨空林烟火迟，蒸藜炊黍饷东菑。\n漠漠水田飞白鹭，阴阴夏木啭黄鹂。\n山中习静观朝槿，松下清斋折露葵。\n野老与人争席罢，海鸥何事更相疑。"}
{"name": "望月有感", "author": "白居易", "poem": "自河南经乱，关内阻饥，兄弟离散，各在一处。因望月有感，聊书所怀，寄上浮梁大兄、於潜七兄、乌江十五兄，兼示符离及下邽弟妹。时难年荒世业空，弟兄羁旅各西东。\n田园寥落干戈后，骨肉流离道路中。\n吊影分为千里雁，辞根散作九秋蓬。\n共看明月应垂泪，一夜乡心五处同。"}
{"name": "奉和中书舍人贾至早朝", "author": "岑参", "poem": "鸡鸣紫陌曙光寒，莺啭皇州春色阑。\n金阙晓钟开万户，玉阶仙仗拥千官。\n花迎剑佩星初落，柳拂旌旗露未干。\n独有凤凰池上客，阳春一曲和皆难。"}
{"name": "登金陵凤凰台", "author": "李白", "poem": "凤凰台上凤凰游，凤去台空江自流。\n吴宫花草埋幽径，晋代衣冠成古丘。\n三山半落青天外，二水中分白鹭洲。\n总为浮云能蔽日，长安不见使人愁。"}
{"name": "无题·重帏深下莫愁堂", "author": "李商隐", "poem": "重帏深下莫愁堂，卧后清宵细细长。\n神女生涯原是梦，小姑居处本无郎。\n风波不信菱枝弱，月露谁教桂叶香。\n直道相思了无益，未妨惆怅是清狂。"}
{"name": "无题·凤尾香罗薄几重", "author": "李商隐", "poem": "凤尾香罗薄几重，碧文圆顶夜深缝。\n扇裁月魄羞难掩，车走雷声语未通。\n曾是寂寥金烬暗，断无消息石榴红。\n斑骓只系垂杨岸，何处西南任好风。"}
{"name": "无题·相见时难别亦难", "author": "李商隐", "poem": "相见时难别亦难，东风无力百花残。\n春蚕到死丝方尽，蜡炬成灰泪始干。\n晓镜但愁云鬓改，夜吟应觉月光寒。\n蓬山此去无多路，青鸟殷勤为探看。"}
{"name": "无题·来是空言去绝踪", "author": "李商隐", "poem": "来是空言去绝踪，月斜楼上五更钟。\n梦为远别啼难唤，书被催成墨未浓。\n蜡照半笼金翡翠，麝熏微度绣芙蓉。\n刘郎已恨蓬山远，更隔蓬山一万重！"}
{"name": "无题·飒飒东风细雨来", "author": "李商隐", "poem": "飒飒东风细雨来，芙蓉塘外有轻雷。\n金蟾啮锁烧香入，玉虎牵丝汲井回。\n贾氏窥帘韩掾少，宓妃留枕魏王才。\n春心莫共花争发，一寸相思一寸灰！"}
{"name": "无题·昨夜星辰昨夜风", "author": "李商隐", "poem": "昨夜星辰昨夜风，画楼西畔桂堂东。\n身无彩凤双飞翼，心有灵犀一点通。\n隔座送钩春酒暖，分曹射覆蜡灯红。\n嗟余听鼓应官去，走马兰台类转蓬。"}
{"name": "春雨", "author": "李商隐", "poem": "怅卧新春白袷衣，白门寥落意多违。\n红楼隔雨相望冷，珠箔飘灯独自归。\n远路应悲春晼晚，残宵犹得梦依稀。\n玉珰缄札何由达，万里云罗一雁飞。"}
{"name": "筹笔驿", "author": "李商隐", "poem": "猿鸟犹疑畏简书，风云常为护储胥。\n徒令上将挥神笔，终见降王走传车。\n管乐有才原不忝，关张无命欲何如？\n他年锦里经祠庙，梁父吟成恨有余。"}
{"name": "锦瑟", "author": "李商隐", "poem": "锦瑟无端五十弦，一弦一柱思华年。\n庄生晓梦迷蝴蝶，望帝春心托杜鹃。\n沧海月明珠有泪，蓝田日暖玉生烟。\n此情可待成追忆？只是当时已惘然。"}
{"name": "隋宫", "author": "李商隐", "poem": "紫泉宫殿锁烟霞，欲取芜城作帝家。\n玉玺不缘归日角，锦帆应是到天涯。\n于今腐草无萤火，终古垂杨有暮鸦。\n地下若逢陈后主，岂宜重问后庭花。"}
{"name": "送魏万之京", "author": "李颀", "poem": "朝闻游子唱离歌，昨夜微霜初渡河。\n鸿雁不堪愁里听，云山况是客中过。\n关城树色催寒近，御苑砧声向晚多。\n莫见长安行乐处，空令岁月易蹉跎。"}
{"name": "咏怀古迹·其一", "author": "杜甫", "poem": "支离东北风尘际，漂泊西南天地间。\n三峡楼台淹日月，五溪衣服共云山。\n羯胡事主终无赖，词客哀时且未还。\n庾信平生最萧瑟，暮年诗赋动江关。"}
{"name": "咏怀古迹·其二", "author": "杜甫", "poem": "摇落深知宋玉悲，风流儒雅亦吾师。\n怅望千秋一洒泪，萧条异代不同时。\n江山故宅空文藻，云雨荒台岂梦思。\n最是楚宫俱泯灭，舟人指点到今疑。"}
{"name": "咏怀古迹·其三", "author": "杜甫", "poem": "群山万壑赴荆门，生长明妃尚有村。\n一去紫台连朔漠，独留青冢向黄昏。\n画图省识春风面，环珮空归夜月魂。\n千载琵琶作胡语，分明怨恨曲中论。"}
{"name": "咏怀古迹·其四", "author": "杜甫", "poem": "蜀主窥吴幸三峡，崩年亦在永安宫。\n翠华想像空山里，玉殿虚无野寺中。\n古庙杉松巢水鹤，岁时伏腊走村翁。\n武侯祠屋常邻近，一体君臣祭祀同。"}
{"name": "咏怀古迹·其五", "author": "杜甫", "poem": "诸葛大名垂宇宙，宗臣遗像肃清高。\n三分割据纡筹策，万古云霄一羽毛。\n伯仲之间见伊吕，指挥若定失萧曹。\n运移汉祚终难复，志决身歼军务劳。"}
{"name": "宿府", "author": "杜甫", "poem": "清秋幕府井梧寒，独宿江城蜡炬残。\n永夜角声悲自语，中天月色好谁看。\n风尘荏苒音书绝，关塞萧条行路难。\n已忍伶俜十年事，强移栖息一枝安。"}
{"name": "阁夜", "author": "杜甫", "poem": "岁暮阴阳催短景，天涯霜雪霁寒宵。\n五更鼓角声悲壮，三峡星河影动摇。\n野哭千家闻战伐，夷歌数处起渔樵。(千家 一作：几家)\n卧龙跃马终黄土，人事音书漫寂寥。"}
{"name": "闻官军收河南河北", "author": "杜甫", "poem": "剑外忽传收蓟北，初闻涕泪满衣裳。\n却看妻子愁何在，漫卷诗书喜欲狂。\n白日放歌须纵酒，青春作伴好还乡。\n即从巴峡穿巫峡，便下襄阳向洛阳。"}
{"name": "登高", "author": "杜甫", "poem": "风急天高猿啸哀，渚清沙白鸟飞回。\n无边落木萧萧下，不尽长江滚滚来。\n万里悲秋常作客，百年多病独登台。\n艰难苦恨繁霜鬓，潦倒新停浊酒杯。"}
{"name": "登楼", "author": "杜甫", "poem": "花近高楼伤客心，万方多难此登临。\n锦江春色来天地，玉垒浮云变古今。\n北极朝廷终不改，西山寇盗莫相侵。\n可怜后主还祠庙，日暮聊为《梁甫吟》。"}
{"name": "蜀相", "author": "杜甫", "poem": "丞相祠堂何处寻？锦官城外柏森森。\n映阶碧草自春色，隔叶黄鹂空好音。\n三顾频烦天下计，两朝开济老臣心。\n出师未捷身先死，长使英雄泪满襟。"}
{"name": "客至", "author": "杜甫", "poem": "舍南舍北皆春水，但见群鸥日日来。\n花径不曾缘客扫，蓬门今始为君开。\n盘飧市远无兼味，樽酒家贫只旧醅。\n肯与邻翁相对饮，隔篱呼取尽余杯。"}
{"name": "野望", "author": "杜甫", "poem": "西山白雪三城戍，南浦清江万里桥。\n海内风尘诸弟隔，天涯涕泪一身遥。\n惟将迟暮供多病，未有涓埃答圣朝。\n跨马出郊时极目，不堪人事日萧条。"}
{"name": "春思", "author": "皇甫冉", "poem": "莺啼燕语报新年，马邑龙堆路几千。\n家住层城临汉苑，心随明月到胡天。\n机中锦字论长恨，楼上花枝笑独眠。\n为问元戎窦车骑，何时返旆勒燕然。"}
{"name": "寄李儋元锡", "author": "韦应物", "poem": "去年花里逢君别，今日花开又一年。\n世事茫茫难自料，春愁黯黯独成眠。\n身多疾病思田里，邑有流亡愧俸钱。\n闻道欲来相问讯，西楼望月几回圆。"}
{"name": "望蓟门", "author": "祖咏", "poem": "燕台一望客心惊，笳鼓喧喧汉将营。\n万里寒光生积雪，三边曙色动危旌。\n沙场烽火连胡月，海畔云山拥蓟城。\n少小虽非投笔吏，论功还欲请长缨。"}
{"name": "贫女", "author": "秦韬玉", "poem": "蓬门未识绮罗香，拟托良媒益自伤。\n谁爱风流高格调，共怜时世俭梳妆。\n敢将十指夸针巧，不把双眉斗画长。\n苦恨年年压金线，为他人作嫁衣裳。"}
{"name": "送李少府贬峡中王少府贬", "author": "高适", "poem": "嗟君此别意何如，驻马衔杯问谪居。\n巫峡啼猿数行泪，衡阳归雁几封书。\n青枫江上秋帆远，白帝城边古木疏。\n圣代即今多雨露，暂时分手莫踌躇。"}
{"name": "九日登望仙台呈刘明府", "author": "崔曙", "poem": "汉文皇帝有高台，此日登临曙色开。\n三晋云山皆北向，二陵风雨自东来。\n关门令尹谁能识，河上仙翁去不回。\n且欲近寻彭泽宰，陶然共醉菊花杯。"}
{"name": "登黄鹤楼", "author": "崔颢", "poem": "昔人已乘黄鹤去，此地空余黄鹤楼。\n黄鹤一去不复返，白云千载空悠悠。\n晴川历历汉阳树，芳草萋萋鹦鹉洲。\n日暮乡关何处是？烟波江上使人愁。"}
{"name": "行经华阴", "author": "崔颢", "poem": "岧峣太华俯咸京，天外三峰削不成。\n武帝祠前云欲散，仙人掌上雨初晴。\n河山北枕秦关险，驿路西连汉畤平。\n借问路旁名利客，何如此处学长生。"}
{"name": "利州南渡", "author": "温庭筠", "poem": "澹然空水带斜晖，曲岛苍茫接翠微。\n波上马嘶看棹去，柳边人歇待船归。\n数丛沙草群鸥散，万顷江田一鹭飞。\n谁解乘舟寻范蠡，五湖烟水独忘机。"}
{"name": "苏武庙", "author": "温庭筠", "poem": "苏武魂销汉使前，古祠高树两茫然。\n云边雁断胡天月，陇上羊归塞草烟。\n回日楼台非甲帐，去时冠剑是丁年。\n茂陵不见封侯印，空向秋波哭逝川。"}
{"name": "江州重别薛六柳", "author": "刘长卿", "poem": "生涯岂料承优诏，世事空知学醉歌。\n江上月明胡雁过，淮南木落楚山多。\n寄身且喜沧洲近，顾影无如白发何。\n今日龙钟人共弃，愧君犹遣慎风波。"}
{"name": "长沙过贾谊宅", "author": "刘长卿", "poem": "三年谪宦此栖迟，万古惟留楚客悲。\n秋草独寻人去后，寒林空见日斜时。\n汉文有道恩犹薄，湘水无情吊岂知？\n寂寂江山摇落处，怜君何事到天涯！"}
{"name": "自夏口至鹦鹉洲夕望岳阳", "author": "刘长卿", "poem": "汀洲无浪复无烟，楚客相思益渺然。\n汉口夕阳斜渡鸟，洞庭秋水远连天。\n孤城背岭寒吹角，独树临江夜泊船。\n贾谊上书忧汉室，长沙谪去古今怜。"}
{"name": "西塞山怀古", "author": "刘禹锡", "poem": "王濬楼船下益州，金陵王气黯然收。\n千寻铁锁沉江底，一片降幡出石头。\n人世几回伤往事，山形依旧枕寒流。\n今逢四海为家日，故垒萧萧芦荻秋。"}
{"name": "晚次鄂州", "author": "卢纶", "poem": "云开远见汉阳城，犹是孤帆一日程。\n估客昼眠知浪静，舟人夜语觉潮生。\n三湘愁鬓逢秋色，万里归心对月明。\n旧业已随征战尽，更堪江上鼓鼙声。"}
{"name": "赠阙下裴舍人", "author": "钱起", "poem": "二月黄莺飞上林，春城紫禁晓阴阴。\n长乐钟声花外尽，龙池柳色雨中深。\n阳和不散穷途恨，霄汉长怀捧日心。\n献赋十年犹未遇，羞将白发对华簪。"}
{"name": "宫词", "author": "薛逢", "poem": "十二楼中尽晓妆，望仙楼上望君王。\n锁衔金兽连环冷，水滴铜龙昼漏长。\n云髻罢梳还对镜，罗衣欲换更添香。\n遥窥正殿帘开处，袍袴宫人扫御床。"}
{"name": "同题仙游观", "author": "韩翃", "poem": "仙台初见五城楼，风物凄凄宿雨收。(初见 一作：下见)\n山色遥连秦树晚，砧声近报汉宫秋。\n疏松影落空坛静，细草香闲小洞幽。\n何用别寻方外去，人间亦自有丹丘。"}
{"name": "贼退示官吏", "author": "元结", "poem": "癸卯岁，西原贼入道州，焚烧杀掠，几尽而去。明年，贼又攻永破邵，不犯此州边鄙而退。岂力能制敌与？盖蒙其伤怜而已。诸使何为忍苦征敛，故作诗一篇以示官吏。昔岁逢太平，山林二十年。\n泉源在庭户，洞壑当门前。\n井税有常期，日晏犹得眠。\n忽然遭世变，数岁亲戎旃。\n今来典斯郡，山夷又纷然。\n城小贼不屠，人贫伤可怜。\n是以陷邻境，此州独见全。\n使臣将王命，岂不如贼焉？\n今彼征敛者，迫之如火煎。\n谁能绝人命，以作时世贤！\n思欲委符节，引竿自刺船。\n将家就鱼麦，归老江湖边。"}
{"name": "渭川田家", "author": "王维", "poem": "斜阳照墟落，穷巷牛羊归。(斜阳 一作：斜光)\n野老念牧童，倚杖候荆扉。\n雉雊麦苗秀，蚕眠桑叶稀。\n田夫荷锄至，相见语依依。\n即此羡闲逸，怅然吟式微。"}
{"name": "西施咏", "author": "王维", "poem": "艳色天下重，西施宁久微。\n朝为越溪女，暮作吴宫妃。\n贱日岂殊众，贵来方悟稀。\n邀人傅脂粉，不自著罗衣。\n君宠益娇态，君怜无是非。\n当时浣纱伴，莫得同车归。\n持谢邻家子，效颦安可希。"}
{"name": "送别", "author": "王维", "poem": "下马饮君酒，问君何所之？\n君言不得意，归卧南山陲。\n但去莫复问，白云无尽时。"}
{"name": "送綦毋潜落第还乡", "author": "王维", "poem": "圣代无隐者，英灵尽来归。\n遂令东山客，不得顾采薇。\n既至金门远，孰云吾道非。(金门 一作：君门)\n江淮度寒食，京洛缝春衣。\n置酒长安道，同心与我违。\n行当浮桂棹，未几拂荆扉。\n远树带行客，孤村当落晖。\n吾谋适不用，勿谓知音稀。"}
{"name": "青溪", "author": "王维", "poem": "言入黄花川，每逐青溪水。\n随山将万转，趣途无百里。\n声喧乱石中，色静深松里。\n漾漾泛菱荇，澄澄映葭苇。\n我心素已闲，清川澹如此。\n请留磐石上，垂钓将已矣。"}
{"name": "与高适薛据同登慈恩寺", "author": "岑参", "poem": "塔势如涌出，孤高耸天宫。\n登临出世界，磴道盘虚空。\n突兀压神州，峥嵘如鬼工。\n四角碍白日，七层摩苍穹。\n下窥指高鸟，俯听闻惊风。\n连山若波涛，奔凑似朝东。(凑 一作：走；似 一作：如)\n青槐夹驰道，宫馆何玲珑。\n秋色从西来，苍然满关中。\n五陵北原上，万古青濛濛。\n净理了可悟，胜因夙所宗。\n誓将挂冠去，觉道资无穷。"}
{"name": "下终南山过斛斯山人宿置酒", "author": "李白", "poem": "暮从碧山下，山月随人归。\n却顾所来径，苍苍横翠微。\n相携及田家，童稚开荆扉。\n绿竹入幽径，青萝拂行衣。\n欢言得所憩，美酒聊共挥。\n长歌吟松风，曲尽河星稀。\n我醉君复乐，陶然共忘机。"}
{"name": "月下独酌四首·其一", "author": "李白", "poem": "花间一壶酒，独酌无相亲。\n举杯邀明月，对影成三人。\n月既不解饮，影徒随我身。\n暂伴月将影，行乐须及春。\n我歌月徘徊，我舞影零乱。\n醒时同交欢，醉后各分散。\n永结无情游，相期邈云汉。"}
{"name": "春思", "author": "李白", "poem": "燕草如碧丝，秦桑低绿枝。\n当君怀归日，是妾断肠时。 \n春风不相识，何事入罗帏。"}
{"name": "梦李白·其一", "author": "杜甫", "poem": "死别已吞声，生别常恻恻。\n江南瘴疠地，逐客无消息。\n故人入我梦，明我长相忆。\n君今在罗网，何以有羽翼？\n恐非平生魂，路远不可测。\n魂来枫林青，魂返关塞黑。\n落月满屋梁，犹疑照颜色。\n水深波浪阔，无使蛟龙得。"}
{"name": "梦李白·其二", "author": "杜甫", "poem": "浮云终日行，游子久不至。\n三夜频梦君，情亲见君意。\n告归常局促，苦道来不易。\n江湖多风波，舟楫恐失坠。\n出门搔白首，若负平生志。\n冠盖满京华，斯人独憔悴。\n孰云网恢恢，将老身反累。\n千秋万岁名，寂寞身后事。"}
{"name": "望岳", "author": "杜甫", "poem": "岱宗夫如何？齐鲁青未了。\n造化钟神秀，阴阳割昏晓。\n荡胸生曾云，决眦入归鸟。\n会当凌绝顶，一览众山小。"}
{"name": "赠卫八处士", "author": "杜甫", "poem": "人生不相见，动如参与商。\n今夕复何夕，共此灯烛光。\n少壮能几时，鬓发各已苍。\n访旧半为鬼，惊呼热中肠。\n焉知二十载，重上君子堂。\n昔别君未婚，儿女忽成行。\n怡然敬父执，问我来何方。\n问答乃未已，驱儿罗酒浆。\n夜雨剪春韭，新炊间黄粱。\n主称会面难，一举累十觞。\n十觞亦不醉，感子故意长。\n明日隔山岳，世事两茫茫。"}
{"name": "佳人", "author": "杜甫", "poem": "绝代有佳人，幽居在空谷。\n自云良家子，零落依草木。\n关中昔丧乱，兄弟遭杀戮。\n官高何足论，不得收骨肉。\n世情恶衰歇，万事随转烛。\n夫婿轻薄儿，新人美如玉。\n合昏尚知时，鸳鸯不独宿。\n但见新人笑，那闻旧人哭。\n在山泉水清，出山泉水浊。\n侍婢卖珠回，牵萝补茅屋。\n摘花不插发，采柏动盈掬。\n天寒翠袖薄，日暮倚修竹。"}
{"name": "秋登兰山寄张五", "author": "孟浩然", "poem": "北山白云里，隐者自怡悦。\n相望试登高，心随雁飞灭。(试 一作 始)\n愁因薄暮起，兴是清秋发。\n时见归村人，沙行渡头歇。\n天边树若荠，江畔洲如月。\n何当载酒来，共醉重阳节。"}
{"name": "夏日南亭怀辛大", "author": "孟浩然", "poem": "山光忽西落，池月渐东上。\n散发乘夕凉，开轩卧闲敞。\n荷风送香气，竹露滴清响。\n欲取鸣琴弹，恨无知音赏。\n感此怀故人，中宵劳梦想。"}
{"name": "宿业师山房待丁大不至", "author": "孟浩然", "poem": "夕阳度西岭，群壑倏已暝。\n松月生夜凉，风泉满清听。\n樵人归欲尽，烟鸟栖初定。\n之子期宿来，孤琴候萝径。"}
{"name": "寻西山隐者不遇", "author": "丘为", "poem": "绝顶一茅茨，直上三十里。\n扣关无僮仆，窥室唯案几。\n若非巾柴车，应是钓秋水。\n差池不相见，黾勉空仰止。\n草色新雨中，松声晚窗里。\n及兹契幽绝，自足荡心耳。\n虽无宾主意，颇得清净理。\n兴尽方下山，何必待之子。"}
{"name": "晨诣超师院读禅经", "author": "柳宗元", "poem": "汲井漱寒齿，清心拂尘服。\n闲持贝叶书，步出东斋读。\n真源了无取，妄迹世所逐。\n遗言冀可冥，缮性何由熟。\n道人庭宇静，苔色连深竹。\n日出雾露馀，青松如膏沐。\n澹然离言说，悟悦心自足。"}
{"name": "溪居", "author": "柳宗元", "poem": "久为簪组累，幸此南夷谪。\n闲依农圃邻，偶似山林客。 \n晓耕翻露草，夜榜响溪石。\n来往不逢人，长歌楚天碧。"}
{"name": "送杨氏女", "author": "韦应物", "poem": "永日方戚戚，出行复悠悠。\n女子今有行，大江溯轻舟。\n尔辈苦无恃，抚念益慈柔。\n幼为长所育，两别泣不休。\n对此结中肠，义往难复留。\n自小阙内训，事姑贻我忧。\n赖兹托令门，任恤庶无尤。\n贫俭诚所尚，资从岂待周。\n孝恭遵妇道，容止顺其猷。\n别离在今晨，见尔当何秋。\n居闲始自遣，临感忽难收。\n归来视幼女，零泪缘缨流。"}
{"name": "长安遇冯著", "author": "韦应物", "poem": "客从东方来，衣上灞陵雨。\n问客何为来，采山因买斧。\n冥冥花正开，飏飏燕新乳。\n昨别今已春，鬓丝生几缕。"}
{"name": "夕次盱眙县", "author": "韦应物", "poem": "落帆逗淮镇，停舫临孤驿。\n浩浩风起波，冥冥日沉夕。\n人归山郭暗，雁下芦洲白。\n独夜忆秦关，听钟未眠客。"}
{"name": "东郊", "author": "韦应物", "poem": "吏舍跼终年，出郊旷清曙。\n杨柳散和风，青山澹吾虑。\n依丛适自憩，缘涧还复去。\n微雨霭芳原，春鸠鸣何处。\n乐幽心屡止，遵事迹犹遽。\n终罢斯结庐，慕陶直可庶。"}
{"name": "郡斋雨中与诸文士燕集", "author": "韦应物", "poem": "兵卫森画戟，宴寝凝清香。\n海上风雨至，逍遥池阁凉。\n烦疴近消散，嘉宾复满堂。\n自惭居处崇，未睹斯民康。\n理会是非遣，性达形迹忘。\n鲜肥属时禁，蔬果幸见尝。\n俯饮一杯酒，仰聆金玉章。\n神欢体自轻，意欲凌风翔。\n吴中盛文史，群彦今汪洋。\n方知大藩地，岂曰财赋强。"}
{"name": "初发扬子寄元大校书", "author": "韦应物", "poem": "凄凄去亲爱，泛泛入烟雾。\n归棹洛阳人，残钟广陵树。\n今朝此为别，何处还相遇。\n世事波上舟，沿洄安得住。"}
{"name": "寄全椒山中道士", "author": "韦应物", "poem": "今朝郡斋冷，忽念山中客。\n涧底束荆薪，归来煮白石。\n欲持一瓢酒，远慰风雨夕。\n落叶满空山，何处寻行迹。"}
{"name": "宿王昌龄隐居", "author": "常建", "poem": "清溪深不测，隐处唯孤云。\n松际露微月，清光犹为君。\n茅亭宿花影，药院滋苔纹。\n余亦谢时去，西山鸾鹤群。"}
{"name": "感遇·孤鸿海上来", "author": "张九龄", "poem": "孤鸿海上来，池潢不敢顾。\n侧见双翠鸟，巢在三珠树。\n矫矫珍木巅，得无金丸惧？\n美服患人指，高明逼神恶。\n今我游冥冥，弋者何所慕！"}
{"name": "感遇·兰叶春葳蕤", "author": "张九龄", "poem": "兰叶春葳蕤，桂华秋皎洁。\n欣欣此生意，自尔为佳节。\n谁知林栖者，闻风坐相悦。\n草木有本心，何求美人折！"}
{"name": "感遇·幽人归独卧", "author": "张九龄", "poem": "幽人归独卧，滞虑洗孤清。\n持此谢高鸟，因之传远情。\n日夕怀空意，人谁感至精？\n飞沉理自隔，何所慰吾诚？"}
{"name": "感遇·江南有丹橘", "author": "张九龄", "poem": "江南有丹橘，经冬犹绿林。\n岂伊地气暖？自有岁寒心。\n可以荐嘉客，奈何阻重深。\n运命唯所遇，循环不可寻。\n徒言树桃李，此木岂无阴？"}
{"name": "春泛若耶溪", "author": "綦毋潜", "poem": "幽意无断绝，此去随所偶。\n晚风吹行舟，花路入溪口。\n际夜转西壑，隔山望南斗。\n潭烟飞溶溶，林月低向后。\n生事且弥漫，愿为持竿叟。"}
{"name": "石鱼湖上醉歌", "author": "元结", "poem": "漫叟以公田米酿酒，因休暇，则载酒于湖上，时取一醉。欢醉中，据湖岸，引臂向鱼取酒，使舫载之，遍饮坐者。意疑倚巴丘酌于君山之上，诸子环洞庭而坐，酒舫泛泛然触波涛。而往来者，乃作歌以长之。石鱼湖，似洞庭，夏水欲满君山青。\n山为樽，水为沼，酒徒历历坐洲岛。\n长风连日作大浪，不能废人运酒舫。\n我持长瓢坐巴丘，酌饮四坐以散愁。"}
{"name": "长恨歌", "author": "白居易", "poem": "汉皇重色思倾国，御宇多年求不得。\n杨家有女初长成，养在深闺人未识。\n天生丽质难自弃，一朝选在君王侧。\n回眸一笑百媚生，六宫粉黛无颜色。\n春寒赐浴华清池，温泉水滑洗凝脂。\n侍儿扶起娇无力，始是新承恩泽时。\n云鬓花颜金步摇，芙蓉帐暖度春宵。\n春宵苦短日高起，从此君王不早朝。\n承欢侍宴无闲暇，春从春游夜专夜。\n后宫佳丽三千人，三千宠爱在一身。\n金屋妆成娇侍夜，玉楼宴罢醉和春。\n姊妹弟兄皆列土，可怜光彩生门户。\n遂令天下父母心，不重生男重生女。\n骊宫高处入青云，仙乐风飘处处闻。\n缓歌慢舞凝丝竹，尽日君王看不足。渔阳鼙鼓动地来，惊破《霓裳羽衣曲》。\n九重城阙烟尘生，千乘万骑西南行。\n翠华摇摇行复止，西出都门百余里。\n六军不发无奈何，宛转蛾眉马前死。\n花钿委地无人收，翠翘金雀玉搔头。\n君王掩面救不得，回看血泪相和流。\n黄埃散漫风萧索，云栈萦纡登剑阁。\n峨嵋山下少人行，旌旗无光日色薄。\n蜀江水碧蜀山青，圣主朝朝暮暮情。\n行宫见月伤心色，夜雨闻铃肠断声。\n天旋日转回龙驭，到此踌躇不能去。(日转 一作：地转)\n马嵬坡下泥土中，不见玉颜空死处。\n君臣相顾尽沾衣，东望都门信马归。\n归来池苑皆依旧，太液芙蓉未央柳。\n芙蓉如面柳如眉，对此如何不泪垂？\n春风桃李花开夜，秋雨梧桐叶落时。(花开夜 一作：花开日)\n西宫南内多秋草，落叶满阶红不扫。\n梨园弟子白发新，椒房阿监青娥老。\n夕殿萤飞思悄然，孤灯挑尽未成眠。\n迟迟钟鼓初长夜，耿耿星河欲曙天。\n鸳鸯瓦冷霜华重，翡翠衾寒谁与共？\n悠悠生死别经年，魂魄不曾来入梦。临邛道士鸿都客，能以精诚致魂魄。\n为感君王辗转思，遂教方士殷勤觅。\n排空驭气奔如电，升天入地求之遍。\n上穷碧落下黄泉，两处茫茫皆不见。\n忽闻海上有仙山，山在虚无缥缈间。\n楼阁玲珑五云起，其中绰约多仙子。\n中有一人字太真，雪肤花貌参差是。\n金阙西厢叩玉扃，转教小玉报双成。\n闻道汉家天子使，九华帐里梦魂惊。\n揽衣推枕起徘徊，珠箔银屏迤逦开。\n云鬓半偏新睡觉，花冠不整下堂来。风吹仙袂飘飖举，犹似霓裳羽衣舞。(飘飖 一作：飘飘)\n玉容寂寞泪阑干，梨花一枝春带雨。(阑 通：栏)\n含情凝睇谢君王，一别音容两渺茫。\n昭阳殿里恩爱绝，蓬莱宫中日月长。\n回头下望人寰处，不见长安见尘雾。\n惟将旧物表深情，钿合金钗寄将去。\n钗留一股合一扇，钗擘黄金合分钿。\n但令心似金钿坚，天上人间会相见。(但令 一作：但教)临别殷勤重寄词，词中有誓两心知。\n七月七日长生殿，夜半无人私语时。\n在天愿作比翼鸟，在地愿为连理枝。\n天长地久有时尽，此恨绵绵无绝期。"}
{"name": "琵琶行", "author": "白居易", "poem": "元和十年，予左迁九江郡司马。明年秋，送客湓浦口，闻舟中夜弹琵琶者，听其音，铮铮然有京都声。问其人，本长安倡女，尝学琵琶于穆、曹二善才，年长色衰，委身为贾人妇。遂命酒，使快弹数曲。曲罢悯然，自叙少小时欢乐事，今漂沦憔悴，转徙于江湖间。予出官二年，恬然自安，感斯人言，是夕始觉有迁谪意。因为长句，歌以赠之，凡六百一十六言，命曰《琵琶行》。浔阳江头夜送客，枫叶荻花秋瑟瑟。\n主人下马客在船，举酒欲饮无管弦。\n醉不成欢惨将别，别时茫茫江浸月。忽闻水上琵琶声，主人忘归客不发。\n寻声暗问弹者谁，琵琶声停欲语迟。\n移船相近邀相见，添酒回灯重开宴。\n千呼万唤始出来，犹抱琵琶半遮面。\n转轴拨弦三两声，未成曲调先有情。\n弦弦掩抑声声思，似诉平生不得志。\n低眉信手续续弹，说尽心中无限事。\n轻拢慢捻抹复挑，初为《霓裳》后《六幺》。(六幺 一作：绿腰)\n大弦嘈嘈如急雨，小弦切切如私语。\n嘈嘈切切错杂弹，大珠小珠落玉盘。\n间关莺语花底滑，幽咽泉流冰下难。\n冰泉冷涩弦凝绝，凝绝不通声暂歇。\n别有幽愁暗恨生，此时无声胜有声。\n银瓶乍破水浆迸，铁骑突出刀枪鸣。\n曲终收拨当心画，四弦一声如裂帛。\n东船西舫悄无言，唯见江心秋月白。沉吟放拨插弦中，整顿衣裳起敛容。\n自言本是京城女，家在虾蟆陵下住。\n十三学得琵琶成，名属教坊第一部。\n曲罢曾教善才服，妆成每被秋娘妒。(服 一作：伏)\n五陵年少争缠头，一曲红绡不知数。\n钿头银篦击节碎，血色罗裙翻酒污。(银篦 一作：云篦)\n今年欢笑复明年，秋月春风等闲度。\n弟走从军阿姨死，暮去朝来颜色故。\n门前冷落鞍马稀，老大嫁作商人妇。\n商人重利轻别离，前月浮梁买茶去。\n去来江口守空船，绕船月明江水寒。\n夜深忽梦少年事，梦啼妆泪红阑干。我闻琵琶已叹息，又闻此语重唧唧。\n同是天涯沦落人，相逢何必曾相识！\n我从去年辞帝京，谪居卧病浔阳城。\n浔阳地僻无音乐，终岁不闻丝竹声。\n住近湓江地低湿，黄芦苦竹绕宅生。\n其间旦暮闻何物？杜鹃啼血猿哀鸣。\n春江花朝秋月夜，往往取酒还独倾。\n岂无山歌与村笛，呕哑嘲哳难为听。\n今夜闻君琵琶语，如听仙乐耳暂明。\n莫辞更坐弹一曲，为君翻作《琵琶行》。感我此言良久立，却坐促弦弦转急。\n凄凄不似向前声，满座重闻皆掩泣。\n座中泣下谁最多？江州司马青衫湿。"}
{"name": "走马川行奉送封大夫出师", "author": "岑参", "poem": "君不见走马川行雪海边，平沙莽莽黄入天。 \n轮台九月风夜吼，一川碎石大如斗，随风满地石乱走。 \n匈奴草黄马正肥，金山西见烟尘飞，汉家大将西出师。 \n将军金甲夜不脱，半夜军行戈相拨，风头如刀面如割。 \n马毛带雪汗气蒸，五花连钱旋作冰，幕中草檄砚水凝。 \n虏骑闻之应胆慑，料知短兵不敢接，车师西门伫献捷。"}
{"name": "轮台歌奉送封大夫出师", "author": "岑参", "poem": "轮台城头夜吹角，轮台城北旄头落。\n羽书昨夜过渠黎，单于已在金山西。\n戍楼西望烟尘黑，汉军屯在轮台北。\n上将拥旄西出征，平明吹笛大军行。\n四边伐鼓雪海涌，三军大呼阴山动。\n虏塞兵气连云屯，战场白骨缠草根。\n剑河风急雪片阔，沙口石冻马蹄脱。\n亚相勤王甘苦辛，誓将报主静边尘。\n古来青史谁不见，今见功名胜古人。"}
{"name": "白雪歌送武判官归京", "author": "岑参", "poem": "北风卷地白草折，胡天八月即飞雪。\n忽如一夜春风来，千树万树梨花开。\n散入珠帘湿罗幕，狐裘不暖锦衾薄。\n将军角弓不得控，都护铁衣冷难着。\n瀚海阑干百丈冰，愁云惨淡万里凝。\n中军置酒饮归客，胡琴琵琶与羌笛。\n纷纷暮雪下辕门，风掣红旗冻不翻。\n轮台东门送君去，去时雪满天山路。\n山回路转不见君，雪上空留马行处。"}
{"name": "宣州谢脁楼饯别校书叔云", "author": "李白", "poem": "弃我去者，昨日之日不可留；\n乱我心者，今日之日多烦忧。\n长风万里送秋雁，对此可以酣高楼。\n蓬莱文章建安骨，中间小谢又清发。\n俱怀逸兴壮思飞，欲上青天揽明月。(揽 一作：览；明月 一作：日月)\n抽刀断水水更流，举杯销愁愁更愁。\n人生在世不称意，明朝散发弄扁舟。"}
{"name": "庐山谣寄卢侍御虚舟", "author": "李白", "poem": "我本楚狂人，凤歌笑孔丘。\n手持绿玉杖，朝别黄鹤楼。\n五岳寻仙不辞远，一生好入名山游。\n庐山秀出南斗傍，屏风九叠云锦张，\n影落明湖青黛光。\n金阙前开二峰长，银河倒挂三石梁，\n香炉瀑布遥相望，回崖沓嶂凌苍苍。\n翠影红霞映朝日，鸟飞不到吴天长。\n登高壮观天地间，大江茫茫去不还。\n黄云万里动风色，白波九道流雪山。\n好为庐山谣，兴因庐山发。\n闲窥石镜清我心，谢公行处苍苔没。\n早服还丹无世情，琴心三叠道初成。\n遥见仙人彩云里，手把芙蓉朝玉京。\n先期汗漫九垓上，愿接卢敖游太清。"}
{"name": "梦游天姥吟留别", "author": "李白", "poem": "海客谈瀛洲，烟涛微茫信难求；\n越人语天姥，云霞明灭或可睹。\n天姥连天向天横，势拔五岳掩赤城。\n天台四万八千丈，对此欲倒东南倾。我欲因之梦吴越，一夜飞度镜湖月。\n湖月照我影，送我至剡溪。\n谢公宿处今尚在，渌水荡漾清猿啼。\n脚著谢公屐，身登青云梯。\n半壁见海日，空中闻天鸡。\n千岩万转路不定，迷花倚石忽已暝。\n熊咆龙吟殷岩泉，栗深林兮惊层巅。\n云青青兮欲雨，水澹澹兮生烟。\n列缺霹雳，丘峦崩摧。\n洞天石扉，訇然中开。\n青冥浩荡不见底，日月照耀金银台。 \n霓为衣兮风为马，云之君兮纷纷而来下。\n虎鼓瑟兮鸾回车，仙之人兮列如麻。\n忽魂悸以魄动，恍惊起而长嗟。\n惟觉时之枕席，失向来之烟霞。世间行乐亦如此，古来万事东流水。\n别君去兮何时还？且放白鹿青崖间，须行即骑访名山。\n安能摧眉折腰事权贵，使我不得开心颜？"}
{"name": "金陵酒肆留别", "author": "李白", "poem": "风吹柳花满店香，吴姬压酒劝客尝。\n金陵子弟来相送，欲行不行各尽觞。\n请君试问东流水，别意与之谁短长？"}
{"name": "韩碑", "author": "李商隐", "poem": "元和天子神武姿，彼何人哉轩与羲。\n誓将上雪列圣耻，坐法宫中朝四夷。\n淮西有贼五十载，封狼生貙貙生罴。\n不据山河据平地，长戈利矛日可麾。\n帝得圣相相曰度，贼斫不死神扶持。\n腰悬相印作都统，阴风惨澹天王旗。\n愬武古通作牙爪，仪曹外郎载笔随。 \n行军司马智且勇，十四万众犹虎貔。\n入蔡缚贼献太庙，功无与让恩不訾。\n帝曰汝度功第一，汝从事愈宜为辞。\n愈拜稽首蹈且舞，金石刻画臣能为。\n古者世称大手笔，此事不系于职司。\n当仁自古有不让，言讫屡颔天子颐。\n公退斋戒坐小阁，濡染大笔何淋漓。\n点窜《尧典》《舜典》字，涂改《清庙》《生民》诗。\n文成破体书在纸，清晨再拜铺丹墀。\n表曰臣愈昧死上，咏神圣功书之碑。\n碑高三丈字如斗，负以灵鳌蟠以螭。\n句奇语重喻者少，谗之天子言其私。\n长绳百尺拽碑倒，粗砂大石相磨治。\n公之斯文若元气，先时已入人肝脾。\n汤盘孔鼎有述作，今无其器存其辞。\n呜呼圣王及圣相，相与烜赫流淳熙。\n公之斯文不示后，曷与三五相攀追。\n愿书万本诵万遍，口角流沫右手胝。\n传之七十有二代，以为封禅玉检明堂基。"}
{"name": "听董大弹胡笳声兼寄语", "author": "李颀", "poem": "蔡女昔造胡笳声，一弹一十有八拍。\n胡人落泪沾边草，汉使断肠对归客。\n古戍苍苍烽火寒，大荒沉沉飞雪白。\n先拂商弦后角羽，四郊秋叶惊摵摵。\n董夫子，通神明，深山窃听来妖精。\n言迟更速皆应手，将往复旋如有情。\n空山百鸟散还合，万里浮云阴且晴。\n嘶酸雏雁失群夜，断绝胡儿恋母声。\n川为静其波，鸟亦罢其鸣。\n乌孙部落家乡远，逻娑沙尘哀怨生。\n幽音变调忽飘洒，长风吹林雨堕瓦。\n迸泉飒飒飞木末，野鹿呦呦走堂下。\n长安城连东掖垣，凤凰池对青琐门。\n高才脱略名与利，日夕望君抱琴至。"}
{"name": "听安万善吹觱篥歌", "author": "李颀", "poem": "南山截竹为觱篥，此乐本自龟兹出。\n流传汉地曲转奇，凉州胡人为我吹。\n傍邻闻者多叹息，远客思乡皆泪垂。\n世人解听不解赏，长飙风中自来往。\n枯桑老柏寒飕飗，九雏鸣凤乱啾啾。\n龙吟虎啸一时发，万籁百泉相与秋。\n忽然更作渔阳掺，黄云萧条白日暗。\n变调如闻杨柳春，上林繁花照眼新。\n岁夜高堂列明烛，美酒一杯声一曲。"}
{"name": "古意", "author": "李颀", "poem": "男儿事长征，少小幽燕客。\n赌胜马蹄下，由来轻七尺。\n杀人莫敢前，须如猬毛磔。\n黄云陇底白云飞，未得报恩不得归。\n辽东小妇年十五，惯弹琵琶解歌舞。\n今为羌笛出塞声，使我三军泪如雨。"}
{"name": "送陈章甫", "author": "李颀", "poem": "四月南风大麦黄，枣花未落桐阴长。\n青山朝别暮还见，嘶马出门思旧乡。\n陈侯立身何坦荡，虬须虎眉仍大颡。\n腹中贮书一万卷，不肯低头在草莽。\n东门酤酒饮我曹，心轻万事如鸿毛。\n醉卧不知白日暮，有时空望孤云高。\n长河浪头连天黑，津口停舟渡不得。\n郑国游人未及家，洛阳行子空叹息。\n闻道故林相识多，罢官昨日今如何。"}
{"name": "琴歌", "author": "李颀", "poem": "主人有酒欢今夕，请奏鸣琴广陵客。\n月照城头乌半飞，霜凄万树风入衣。\n铜炉华烛烛增辉，初弹渌水后楚妃。\n一声已动物皆静，四座无言星欲稀。\n清淮奉使千余里，敢告云山从此始。"}
{"name": "古柏行", "author": "杜甫", "poem": "孔明庙前有老柏，柯如青铜根如石。\n霜皮溜雨四十围，黛色参天二千尺。\n君臣已与时际会，树木犹为人爱惜。\n云来气接巫峡长，月出寒通雪山白。\n忆昨路绕锦亭东，先主武侯同閟宫。\n崔嵬枝干郊原古，窈窕丹青户牖空。\n落落盘踞虽得地，冥冥孤高多烈风。\n扶持自是神明力，正直原因造化工。\n大厦如倾要梁栋，万牛回首丘山重。\n不露文章世已惊，未辞翦伐谁能送？\n苦心岂免容蝼蚁，香叶终经宿鸾凤。\n志士幽人莫怨嗟：古来材大难为用。"}
{"name": "观公孙大娘弟子舞剑器行", "author": "杜甫", "poem": "大历二年十月十九日，夔府别驾元持宅，见临颍李十二娘舞剑器，壮其蔚跂，问其所师，曰：“余公孙大娘弟子也。” 开元五载，余尚童稚，记于郾城观公孙氏，舞剑器浑脱，浏漓顿挫，独出冠时，自高头宜春梨园二伎坊内人洎外供奉舞女，晓是舞者，圣文神武皇帝初，公孙一人而已。玉貌锦衣，况余白首，今兹弟子，亦非盛颜。既辨其由来，知波澜莫二，抚事慷慨，聊为《剑器行》。昔者吴人张旭，善草书帖，数常于邺县见公孙大娘舞西河剑器，自此草书长进，豪荡感激，即公孙可知矣。昔有佳人公孙氏，一舞剑器动四方。\n观者如山色沮丧，天地为之久低昂。\n㸌如羿射九日落，矫如群帝骖龙翔。\n来如雷霆收震怒，罢如江海凝清光。\n绛唇珠袖两寂寞，晚有弟子传芬芳。\n临颍美人在白帝，妙舞此曲神扬扬。\n与余问答既有以，感时抚事增惋伤。\n先帝侍女八千人，公孙剑器初第一。\n五十年间似反掌，风尘澒洞昏王室。\n梨园弟子散如烟，女乐余姿映寒日。\n金粟堆前木已拱，瞿唐石城草萧瑟。\n玳筵急管曲复终，乐极哀来月东出。\n老夫不知其所往，足茧荒山转愁疾。"}
{"name": "韦讽录事宅观曹将军画马", "author": "杜甫", "poem": "国初已来画鞍马，神妙独数江都王。\n将军得名三十载，人间又见真乘黄。\n曾貌先帝照夜白，龙池十日飞霹雳。\n内府殷红玛瑙盘，婕妤传诏才人索。\n盘赐将军拜舞归，轻纨细绮相追飞。\n贵戚权门得笔迹，始觉屏障生光辉。\n昔日太宗拳毛騧，近时郭家狮子花。\n今之新图有二马，复令识者久叹嗟。\n此皆骑战一敌万，缟素漠漠开风沙。\n其余七匹亦殊绝，迥若寒空动烟雪。\n霜蹄蹴踏长楸间，马官厮养森成列。\n可怜九马争神骏，顾视清高气深稳。\n借问苦心爱者谁，后有韦讽前支遁。\n忆昔巡幸新丰宫，翠华拂天来向东。\n腾骧磊落三万匹，皆与此图筋骨同。\n自从献宝朝河宗，无复射蛟江水中。\n君不见金粟堆前松柏里，龙媒去尽鸟呼风。"}
{"name": "丹青引赠曹霸将军", "author": "杜甫", "poem": "将军魏武之子孙，于今为庶为清门。\n英雄割据虽已矣，文采风流今尚存。\n学书初学卫夫人，但恨无过王右军。\n丹青不知老将至，富贵于我如浮云。\n开元之中常引见，承恩数上南薰殿。\n凌烟功臣少颜色，将军下笔开生面。\n良相头上进贤冠，猛将腰间大羽箭。\n褒公鄂公毛发动，英姿飒爽来酣战。\n先帝天马玉花骢，画工如山貌不同。\n是日牵来赤墀下，迥立阊阖生长风。\n诏谓将军拂绢素，意匠惨澹经营中。\n斯须九重真龙出，一洗万古凡马空。\n玉花却在御榻上，榻上庭前屹相向。\n至尊含笑催赐金，圉人太仆皆惆怅。\n弟子韩干早入室，亦能画马穷殊相。\n干惟画肉不画骨，忍使骅骝气凋丧。\n将军画善盖有神，必逢佳士亦写真。\n即今漂泊干戈际，屡貌寻常行路人。\n途穷反遭俗眼白，世上未有如公贫。\n但看古来盛名下，终日坎壈缠其身。"}
{"name": "寄韩谏议", "author": "杜甫", "poem": "今我不乐思岳阳，身欲奋飞病在床。\n美人娟娟隔秋水，濯足洞庭望八荒。\n鸿飞冥冥日月白，青枫叶赤天雨霜。\n玉京群帝集北斗，或骑麒麟翳凤凰。\n芙蓉旌旗烟雾落，影动倒景摇潇湘。\n星宫之君醉琼浆，羽人稀少不在旁。\n似闻昨者赤松子，恐是汉代韩张良。\n昔随刘氏定长安，帷幄未改神惨伤。\n国家成败吾岂敢，色难腥腐餐枫香。\n周南留滞古所惜，南极老人应寿昌。\n美人胡为隔秋水，焉得置之贡玉堂。"}
{"name": "夜归鹿门山歌", "author": "孟浩然", "poem": "山寺钟鸣昼已昏，渔梁渡头争渡喧。\n人随沙岸向江村，余亦乘舟归鹿门。\n鹿门月照开烟树，忽到庞公栖隐处。\n岩扉松径长寂寥，惟有幽人自来去。"}
{"name": "渔翁", "author": "柳宗元", "poem": "渔翁夜傍西岩宿，晓汲清湘燃楚竹。\n烟销日出不见人，欸乃一声山水绿。\n回看天际下中流，岩上无心云相逐。"}
{"name": "登幽州台歌", "author": "陈子昂", "poem": "前不见古人，后不见来者。\n念天地之悠悠，独怆然而涕下！"}
{"name": "石鼓歌", "author": "韩愈", "poem": "张生手持石鼓文，劝我试作石鼓歌。\n少陵无人谪仙死，才薄将奈石鼓何。\n周纲凌迟四海沸，宣王愤起挥天戈。\n大开明堂受朝贺，诸侯剑佩鸣相磨。\n蒐于岐阳骋雄俊，万里禽兽皆遮罗。\n镌功勒成告万世，凿石作鼓隳嵯峨。\n从臣才艺咸第一，拣选撰刻留山阿。\n雨淋日灸野火燎，鬼物守护烦撝呵。\n公从何处得纸本，毫发尽备无差讹。\n辞严义密读难晓，字体不类隶与蝌。\n年深岂免有缺画，快剑斫断生蛟鼍。\n鸾翔凤翥众仙下，珊瑚碧树交枝柯。\n金绳铁索锁钮壮，古鼎跃水龙腾梭。\n陋儒编诗不收入，二雅褊迫无委蛇。\n孔子西行不到秦，掎摭星宿遗羲娥。\n嗟余好古生苦晚，对此涕泪双滂沱。\n忆昔初蒙博士征，其年始改称元和。\n故人从军在右辅，为我度量掘臼科。\n濯冠沐浴告祭酒，如此至宝存岂多。\n毡包席裹可立致，十鼓只载数骆驼。\n荐诸太庙比郜鼎，光价岂止百倍过。\n圣恩若许留太学，诸生讲解得切磋。\n观经鸿都尚填咽，坐见举国来奔波。\n剜苔剔藓露节角，安置妥帖平不颇。\n大厦深檐与盖覆，经历久远期无佗。\n中朝大官老于事，讵肯感激徒媕婀。\n牧童敲火牛砺角，谁复著手为摩挲。\n日销月铄就埋没，六年西顾空吟哦。\n羲之俗书趁姿媚，数纸尚可博白鹅。\n继周八代争战罢，无人收拾理则那。\n方今太平日无事，柄任儒术崇丘轲。\n安能以此尚论列，愿借辩口如悬河。\n石鼓之歌止于此，呜呼吾意其蹉跎。"}
{"name": "山石", "author": "韩愈", "poem": "山石荦确行径微，黄昏到寺蝙蝠飞。\n升堂坐阶新雨足，芭蕉叶大栀子肥。\n僧言古壁佛画好，以火来照所见稀。\n铺床拂席置羹饭，疏粝亦足饱我饥。\n夜深静卧百虫绝，清月出岭光入扉。\n天明独去无道路，出入高下穷烟霏。\n山红涧碧纷烂漫，时见松枥皆十围。\n当流赤足踏涧石，水声激激风吹衣。\n人生如此自可乐，岂必局束为人鞿？\n嗟哉吾党二三子，安得至老不更归。"}
{"name": "八月十五夜赠张功曹", "author": "韩愈", "poem": "纤云四卷天无河，清风吹空月舒波。\n沙平水息声影绝，一杯相属君当歌。\n君歌声酸辞且苦，不能听终泪如雨。\n洞庭连天九疑高，蛟龙出没猩鼯号。\n十生九死到官所，幽居默默如藏逃。\n下床畏蛇食畏药，海气湿蛰熏腥臊。\n昨者州前捶大鼓，嗣皇继圣登夔皋。\n赦书一日行万里，罪从大辟皆除死。\n迁者追回流者还，涤瑕荡垢清朝班。\n州家申名使家抑，坎轲只得移荆蛮。\n判司卑官不堪说，未免捶楚尘埃间。\n同时辈流多上道，天路幽险难追攀。\n君歌且休听我歌，我歌今与君殊科。\n一年明月今宵多，人生由命非由他。\n有酒不饮奈明何。"}
{"name": "谒衡岳庙遂宿岳寺题门楼", "author": "韩愈", "poem": "五岳祭秩皆三公，四方环镇嵩当中。\n火维地荒足妖怪，天假神柄专其雄。\n喷云泄雾藏半腹，虽有绝顶谁能穷？\n我来正逢秋雨节，阴气晦昧无清风。\n潜心默祷若有应，岂非正直能感通！\n须臾静扫众峰出，仰见突兀撑青空。\n紫盖连延接天柱，石廪腾掷堆祝融。\n森然魄动下马拜，松柏一径趋灵宫。\n粉墙丹柱动光彩，鬼物图画填青红。\n升阶伛偻荐脯酒，欲以菲薄明其衷。\n庙令老人识神意，睢盱侦伺能鞠躬。\n手持杯珓导我掷，云此最吉余难同。\n窜逐蛮荒幸不死，衣食才足甘长终。\n侯王将相望久绝，神纵欲福难为功。\n夜投佛寺上高阁，星月掩映云曈昽。\n猿鸣钟动不知曙，杲杲寒日生于东。"}
{"name": "凉州词", "author": "王之涣", "poem": "黄河远上白云间，一片孤城万仞山。\n羌笛何须怨杨柳，春风不度玉门关。"}
{"name": "出塞·秦时明月汉时关", "author": "王昌龄", "poem": "秦时明月汉时关，万里长征人未还。\n但使龙城飞将在，不教胡马度阴山。"}
{"name": "塞上曲·蝉鸣空桑林", "author": "王昌龄", "poem": "蝉鸣空桑林，八月萧关道。\n出塞入塞寒，处处黄芦草。\n从来幽并客，皆共尘沙老。\n莫学游侠儿，矜夸紫骝好。"}
{"name": "塞下曲·饮马渡秋水", "author": "王昌龄", "poem": "饮马渡秋水，水寒风似刀。\n平沙日未没，黯黯见临洮。\n昔日长城战，咸言意气高。\n黄尘足今古，白骨乱蓬蒿。"}
{"name": "长信怨", "author": "王昌龄", "poem": "金井梧桐秋叶黄，珠帘不卷夜来霜。\n熏笼玉枕无颜色，卧听南宫清漏长。高殿秋砧响夜阑，霜深犹忆御衣寒。\n银灯青琐裁缝歇，还向金城明主看。奉帚平明金殿开，暂将团扇共徘徊。\n玉颜不及寒鸦色，犹带昭阳日影来。真成薄命久寻思，梦见君王觉后疑。\n火照西宫知夜饮，分明复道奉恩时。长信宫中秋月明，昭阳殿下捣衣声。\n白露堂中细草迹，红罗帐里不胜情。"}
{"name": "渭城曲", "author": "王维", "poem": "渭城朝雨浥轻尘，客舍青青柳色新。\n劝君更尽一杯酒，西出阳关无故人。"}
{"name": "秋夜曲", "author": "王维", "poem": "桂魄初生秋露微，轻罗已薄未更衣。\n银筝夜久殷勤弄，心怯空房不忍归。"}
{"name": "洛阳女儿行", "author": "王维", "poem": "洛阳女儿对门居，才可颜容十五余。\n良人玉勒乘骢马，侍女金盘脍鲤鱼。\n画阁朱楼尽相望，红桃绿柳垂檐向。\n罗帷送上七香车，宝扇迎归九华帐。\n狂夫富贵在青春，意气骄奢剧季伦。\n自怜碧玉亲教舞，不惜珊瑚持与人。\n春窗曙灭九微火，九微片片飞花琐。\n戏罢曾无理曲时，妆成祗是熏香坐。\n城中相识尽繁华，日夜经过赵李家。\n谁怜越女颜如玉，贫贱江头自浣纱。"}
{"name": "老将行", "author": "王维", "poem": "少年十五二十时，步行夺得胡马骑。\n射杀山中白额虎，肯数邺下黄须儿！\n一身转战三千里，一剑曾当百万师。\n汉兵奋迅如霹雳，虏骑崩腾畏蒺藜。\n卫青不败由天幸，李广无功缘数奇。\n自从弃置便衰朽，世事蹉跎成白首。\n昔时飞箭无全目，今日垂杨生左肘。\n路旁时卖故侯瓜，门前学种先生柳。\n苍茫古木连穷巷，寥落寒山对虚牖。\n誓令疏勒出飞泉，不似颍川空使酒。\n贺兰山下阵如云，羽檄交驰日夕闻。\n节使三河募年少，诏书五道出将军。\n试拂铁衣如雪色，聊持宝剑动星文。\n愿得燕弓射大将，耻令越甲鸣吾君。\n莫嫌旧日云中守，犹堪一战取功勋。"}
{"name": "桃源行", "author": "王维", "poem": "渔舟逐水爱山春，两岸桃花夹古津。\n坐看红树不知远，行尽青溪不见人。\n山口潜行始隈隩，山开旷望旋平陆。\n遥看一处攒云树，近入千家散花竹。\n樵客初传汉姓名，居人未改秦衣服。\n居人共住武陵源，还从物外起田园。\n月明松下房栊静，日出云中鸡犬喧。\n惊闻俗客争来集，竞引还家问都邑。\n平明闾巷扫花开，薄暮渔樵乘水入。\n初因避地去人间，及至成仙遂不还。\n峡里谁知有人事，世中遥望空云山。\n不疑灵境难闻见，尘心未尽思乡县。\n出洞无论隔山水，辞家终拟长游衍。\n自谓经过旧不迷，安知峰壑今来变。\n当时只记入山深，青溪几度到云林。\n春来遍是桃花水，不辨仙源何处寻。"}
{"name": "清平调·云想衣裳花想容", "author": "李白", "poem": "云想衣裳花想容，春风拂槛露华浓。 \n若非群玉山头见，会向瑶台月下逢。"}
{"name": "清平调·一枝红艳露凝香", "author": "李白", "poem": "一枝红艳露凝香，云雨巫山枉断肠。\n借问汉宫谁得似，可怜飞燕倚新妆。"}
{"name": "清平调·名花倾国两相欢", "author": "李白", "poem": "名花倾国两相欢，长得君王带笑看。\n解释春风无限恨，沉香亭北倚栏杆。"}
{"name": "行路难·金樽清酒斗十千", "author": "李白", "poem": "金樽清酒斗十千，玉盘珍羞直万钱。(羞 同：馐；直 同：值)\n停杯投箸不能食，拔剑四顾心茫然。\n欲渡黄河冰塞川，将登太行雪满山。(雪满山 一作：雪暗天)\n闲来垂钓碧溪上，忽复乘舟梦日边。\n行路难，行路难，多歧路，今安在？\n长风破浪会有时，直挂云帆济沧海。"}
{"name": "行路难·大道如青天", "author": "李白", "poem": "大道如青天，我独不得出。\n羞逐长安社中儿，赤鸡白雉赌梨栗。\n弹剑作歌奏苦声，曳裾王门不称情。\n淮阴市井笑韩信，汉朝公卿忌贾生。\n君不见昔时燕家重郭隗，拥篲折节无嫌猜。\n剧辛乐毅感恩分，输肝剖胆效英才。\n昭王白骨萦蔓草，谁人更扫黄金台？\n行路难，归去来！"}
{"name": "行路难·有耳莫洗颍川水", "author": "李白", "poem": "有耳莫洗颍川水，有口莫食首阳蕨。\n含光混世贵无名，何用孤高比云月？\n吾观自古贤达人，功成不退皆殒身。\n子胥既弃吴江上，屈原终投湘水滨。\n陆机雄才岂自保？李斯税驾苦不早。\n华亭鹤唳讵可闻？上蔡苍鹰何足道？\n君不见吴中张翰称达生，秋风忽忆江东行。\n且乐生前一杯酒，何须身后千载名？"}
{"name": "将进酒", "author": "李白", "poem": "君不见黄河之水天上来，奔流到海不复回。\n君不见高堂明镜悲白发，朝如青丝暮成雪。\n人生得意须尽欢，莫使金樽空对月。\n天生我材必有用，千金散尽还复来。\n烹羊宰牛且为乐，会须一饮三百杯。\n岑夫子，丹丘生，将进酒，杯莫停。\n与君歌一曲，请君为我倾耳听。(倾耳听 一作：侧耳听)\n钟鼓馔玉不足贵，但愿长醉不愿醒。(不足贵 一作：何足贵；不愿醒 一作：不复醒)\n古来圣贤皆寂寞，惟有饮者留其名。\n陈王昔时宴平乐，斗酒十千恣欢谑。\n主人何为言少钱，径须沽取对君酌。\n五花马、千金裘，呼儿将出换美酒，与尔同销万古愁。"}
{"name": "玉阶怨", "author": "李白", "poem": "玉阶生白露，夜久侵罗袜。\n却下水晶帘，玲珑望秋月。"}
{"name": "长相思·其一", "author": "李白", "poem": "长相思，在长安。\n络纬秋啼金井阑，微霜凄凄簟色寒。\n孤灯不明思欲绝，卷帷望月空长叹。\n美人如花隔云端！\n上有青冥之长天，下有渌水之波澜。\n天长路远魂飞苦，梦魂不到关山难。\n长相思，摧心肝！"}
{"name": "长相思·其二", "author": "李白", "poem": "日色欲尽花含烟，月明如素愁不眠。(如素 一作：欲素)\n赵瑟初停凤凰柱，蜀琴欲奏鸳鸯弦。\n此曲有意无人传，愿随春风寄燕然。\n忆君迢迢隔青天。昔日横波目，今作流泪泉。\n不信妾断肠，归来看取明镜前。"}
{"name": "长干行·其一", "author": "李白", "poem": "妾发初覆额，折花门前剧。\n郎骑竹马来，绕床弄青梅。\n同居长干里，两小无嫌猜。\n十四为君妇，羞颜未尝开。\n低头向暗壁，千唤不一回。\n十五始展眉，愿同尘与灰。\n常存抱柱信，岂上望夫台。\n十六君远行，瞿塘滟滪堆。\n五月不可触，猿声天上哀。(猿声 一作：猿鸣)\n门前迟行迹，一一生绿苔。\n苔深不能扫，落叶秋风早。\n八月蝴蝶来，双飞西园草。\n感此伤妾心，坐愁红颜老。\n早晚下三巴，预将书报家。\n相迎不道远，直至长风沙。"}
{"name": "蜀道难", "author": "李白", "poem": "噫吁嚱，危乎高哉！\n蜀道之难，难于上青天！\n蚕丛及鱼凫，开国何茫然！\n尔来四万八千岁，不与秦塞通人烟。\n西当太白有鸟道，可以横绝峨眉巅。\n地崩山摧壮士死，然后天梯石栈相钩连。\n上有六龙回日之高标，下有冲波逆折之回川。\n黄鹤之飞尚不得过，猿猱欲度愁攀援。\n青泥何盘盘，百步九折萦岩峦。\n扪参历井仰胁息，以手抚膺坐长叹。问君西游何时还？畏途巉岩不可攀。\n但见悲鸟号古木，雄飞雌从绕林间。\n又闻子规啼夜月，愁空山。\n蜀道之难，难于上青天，使人听此凋朱颜！\n连峰去天不盈尺，枯松倒挂倚绝壁。\n飞湍瀑流争喧豗，砯崖转石万壑雷。\n其险也如此，嗟尔远道之人胡为乎来哉！剑阁峥嵘而崔嵬，一夫当关，万夫莫开。\n所守或匪亲，化为狼与豺。\n朝避猛虎，夕避长蛇，磨牙吮血，杀人如麻。\n锦城虽云乐，不如早还家。\n蜀道之难，难于上青天，侧身西望长咨嗟！"}
{"name": "子夜吴歌·春歌", "author": "李白", "poem": "秦地罗敷女，采桑绿水边。\n素手青条上，红妆白日鲜。\n蚕饥妾欲去，五马莫留连。"}
{"name": "子夜吴歌·夏歌", "author": "李白", "poem": "镜湖三百里，菡萏发荷花。\n五月西施采，人看隘若耶。\n回舟不待月，归去越王家。"}
{"name": "子夜吴歌·秋歌", "author": "李白", "poem": "长安一片月，万户捣衣声。\n秋风吹不尽，总是玉关情。\n何日平胡虏，良人罢远征。"}
{"name": "子夜吴歌·冬歌", "author": "李白", "poem": "明朝驿使发，一夜絮征袍。\n素手抽针冷，那堪把剪刀。\n裁缝寄远道，几日到临洮。"}
{"name": "关山月", "author": "李白", "poem": "明月出天山，苍茫云海间。\n长风几万里，吹度玉门关。\n汉下白登道，胡窥青海湾。\n由来征战地，不见有人还。\n戍客望边邑，思归多苦颜。\n高楼当此夜，叹息未应闲。"}
{"name": "江南曲", "author": "李益", "poem": "嫁得瞿塘贾，朝朝误妾期。\n早知潮有信，嫁与弄潮儿。"}
{"name": "古从军行", "author": "李颀", "poem": "白日登山望烽火，黄昏饮马傍交河。\n行人刁斗风沙暗，公主琵琶幽怨多。\n野云万里无城郭，雨雪纷纷连大漠。\n胡雁哀鸣夜夜飞，胡儿眼泪双双落。\n闻道玉门犹被遮，应将性命逐轻车。\n年年战骨埋荒外，空见蒲桃入汉家。"}
{"name": "哀王孙", "author": "杜甫", "poem": "长安城头头白乌，夜飞延秋门上呼。\n又向人家啄大屋，屋底达官走避胡。\n金鞭断折九马死，骨肉不得同驰驱。\n腰下宝玦青珊瑚，可怜王孙泣路隅。\n问之不肯道姓名，但道困苦乞为奴。\n已经百日窜荆棘，身上无有完肌肤。\n高帝子孙尽隆准，龙种自与常人殊。\n豺狼在邑龙在野，王孙善保千金躯。\n不敢长语临交衢，且为王孙立斯须。\n昨夜东风吹血腥，东来橐驼满旧都。\n朔方健儿好身手，昔何勇锐今何愚。\n窃闻天子已传位，圣德北服南单于。\n花门剺面请雪耻，慎勿出口他人狙。\n哀哉王孙慎勿疏，五陵佳气无时无。"}
{"name": "兵车行", "author": "杜甫", "poem": "车辚辚，马萧萧，行人弓箭各在腰。\n耶娘妻子走相送，尘埃不见咸阳桥。\n牵衣顿足拦道哭，哭声直上干云霄。\n道旁过者问行人，行人但云点行频。\n或从十五北防河，便至四十西营田。\n去时里正与裹头，归来头白还戍边。\n边庭流血成海水，武皇开边意未已。\n君不闻，汉家山东二百州，千村万落生荆杞。\n纵有健妇把锄犁，禾生陇亩无东西。\n况复秦兵耐苦战，被驱不异犬与鸡。\n长者虽有问，役夫敢申恨？\n且如今年冬，未休关西卒。\n县官急索租，租税从何出？\n信知生男恶，反是生女好。\n生女犹得嫁比邻，生男埋没随百草。\n君不见，青海头，古来白骨无人收。\n新鬼烦冤旧鬼哭，天阴雨湿声啾啾！"}
{"name": "丽人行", "author": "杜甫", "poem": "三月三日天气新，长安水边多丽人。\n态浓意远淑且真，肌理细腻骨肉匀。\n绣罗衣裳照暮春，蹙金孔雀银麒麟。\n头上何所有？翠微匎叶垂鬓唇。\n背后何所见？珠压腰衱稳称身。\n就中云幕椒房亲，赐名大国虢与秦。\n紫驼之峰出翠釜，水精之盘行素鳞。\n犀箸厌饫久未下，鸾刀缕切空纷纶。\n黄门飞鞚不动尘，御厨络绎送八珍。\n箫鼓哀吟感鬼神，宾从杂遝实要津。\n后来鞍马何逡巡，当轩下马入锦茵。\n杨花雪落覆白苹，青鸟飞去衔红巾。\n炙手可热势绝伦，慎莫近前丞相嗔！"}
{"name": "哀江头", "author": "杜甫", "poem": "少陵野老吞声哭，春日潜行曲江曲。\n江头宫殿锁千门，细柳新蒲为谁绿？\n忆昔霓旌下南苑，苑中万物生颜色。\n昭阳殿里第一人，同辇随君侍君侧。\n辇前才人带弓箭，白马嚼啮黄金勒。\n翻身向天仰射云，一笑正坠双飞翼。\n明眸皓齿今何在？血污游魂归不得。\n清渭东流剑阁深，去住彼此无消息。\n人生有情泪沾臆，江水江花岂终极！\n黄昏胡骑尘满城，欲往城南望城北。"}
{"name": "金缕衣", "author": "佚名", "poem": "劝君莫惜金缕衣，劝君惜取少年时。(惜取 一作：须取)\n花开堪折直须折，莫待无花空折枝。"}
{"name": "独不见", "author": "沈佺期", "poem": "卢家少妇郁金堂，海燕双栖玳瑁梁。\n九月寒砧催木叶，十年征戍忆辽阳。\n白狼河北音书断，丹凤城南秋夜长。\n谁谓含愁独不见，更教明月照流黄。"}
{"name": "烈女操", "author": "孟郊", "poem": "梧桐相待老，鸳鸯会双死。\n贞女贵殉夫，舍生亦如此。\n波澜誓不起，妾心古井水。"}
{"name": "游子吟", "author": "孟郊", "poem": "慈母手中线，游子身上衣。\n临行密密缝，意恐迟迟归。\n谁言寸草心，报得三春晖。"}
{"name": "燕歌行", "author": "高适", "poem": "开元二十六年，客有从元戎出塞而还者，作《燕歌行》以示，适感征戍之事，因而和焉。汉家烟尘在东北，汉将辞家破残贼。\n男儿本自重横行，天子非常赐颜色。\n摐金伐鼓下榆关，旌旆逶迤碣石间。\n校尉羽书飞瀚海，单于猎火照狼山。\n山川萧条极边土，胡骑凭陵杂风雨。\n战士军前半死生，美人帐下犹歌舞！\n大漠穷秋塞草腓，孤城落日斗兵稀。\n身当恩遇常轻敌，力尽关山未解围。(常轻敌 一作：恒轻敌)\n铁衣远戍辛勤久，玉箸应啼别离后。\n少妇城南欲断肠，征人蓟北空回首。\n边庭飘飖那可度，绝域苍茫无所有！\n杀气三时作阵云，寒声一夜传刁斗。\n相看白刃血纷纷，死节从来岂顾勋？\n君不见沙场征战苦，至今犹忆李将军！"}
{"name": "长干行·君家何处住", "author": "崔颢", "poem": "君家何处住，妾住在横塘。\n停船暂借问，或恐是同乡。"}
{"name": "长干行·家临九江水", "author": "崔颢", "poem": "家临九江水，来去九江侧。\n同是长干人，生小不相识。"}
{"name": "塞下曲·鹫翎金仆姑", "author": "卢纶", "poem": "鹫翎金仆姑，燕尾绣蝥弧。\n独立扬新令，千营共一呼。"}
{"name": "塞下曲·林暗草惊风", "author": "卢纶", "poem": "林暗草惊风，将军夜引弓。\n平明寻白羽，没在石棱中。"}
{"name": "塞下曲·月黑雁飞高", "author": "卢纶", "poem": "月黑雁飞高，单于夜遁逃。\n欲将轻骑逐，大雪满弓刀。"}
{"name": "塞下曲·野幕敞琼筵", "author": "卢纶", "poem": "野幕敞琼筵，羌戎贺劳旋。\n醉和金甲舞，雷鼓动山川。"}
{"name": "击壤歌", "author": "夏商民歌", "poem": "日出而作，日入而息。\n凿井而饮，耕田而食。\n帝力于我何有哉！"}
{"name": "易水歌", "author": "荆轲", "poem": "风萧萧兮易水寒，壮士一去兮不复还。(复还 一作：复反)\n探虎穴兮入蛟宫，仰天呼气兮成白虹。"}
{"name": "垓下歌", "author": "项羽", "poem": "力拔山兮气盖世。时不利兮骓不逝。\n骓不逝兮可奈何！虞兮虞兮奈若何！"}
{"name": "大风歌", "author": "刘邦", "poem": "大风起兮云飞扬，\n威加海内兮归故乡，\n安得猛士兮守四方！"}
{"name": "秋风辞", "author": "刘彻", "poem": "秋风起兮白云飞，草木黄落兮雁南归。\n兰有秀兮菊有芳，怀佳人兮不能忘。\n泛楼船兮济汾河，横中流兮扬素波。\n箫鼓鸣兮发棹歌，欢乐极兮哀情多。\n少壮几时兮奈老何！"}
{"name": "北方有佳人", "author": "李延年", "poem": "由来称独立，本自号倾城。\n柳叶眉间发，桃花脸上生。\n腕摇金钏响，步转玉环鸣。\n纤腰宜宝袜，红衫艳织成。\n悬知一顾重，别觉舞腰轻。"}
{"name": "上邪", "author": "汉乐府民歌", "poem": "上邪！我欲与君相知，长命无绝衰。\n山无陵，江水为竭，冬雷震震，夏雨雪，天地合，乃敢与君绝。"}
{"name": "江南", "author": "汉乐府民歌", "poem": "江南可采莲，莲叶何田田。鱼戏莲叶间。\n鱼戏莲叶东，鱼戏莲叶西，鱼戏莲叶南，鱼戏莲叶北。"}
{"name": "长歌行", "author": "汉乐府民歌", "poem": "青青园中葵，朝露待日晞。\n阳春布德泽，万物生光辉。\n常恐秋节至，焜黄华叶衰。\n百川东到海，何时复西归？\n少壮不努力，老大徒伤悲！"}
{"name": "古歌", "author": "汉乐府民歌", "poem": "秋风萧萧愁杀人，出亦愁，入亦愁。\n座中何人，谁不怀忧？令我白头。\n胡地多飚风，树木何修修。\n离家日趋远，衣带日趋缓。\n心思不能言，肠中车轮转。"}
{"name": "十五从军征", "author": "汉乐府民歌", "poem": "十五从军征，八十始得归。\n道逢乡里人：“家中有阿谁？”\n“遥看是君家，松柏冢累累。”(遥看 一作：遥望)\n兔从狗窦入，雉从梁上飞。\n中庭生旅谷，井上生旅葵。\n舂谷持作饭，采葵持作羹。\n羹饭一时熟，不知饴阿谁。\n出门东向看，泪落沾我衣。"}
{"name": "明月何皎皎", "author": "古诗十九首", "poem": "明月何皎皎，照我罗床帏。\n忧愁不能寐，揽衣起徘徊。\n客行虽云乐，不如早旋归。\n出户独彷徨，愁思当告谁！\n引领还入房，泪下沾裳衣。"}
{"name": "东城高且长", "author": "古诗十九首", "poem": "东城高且长，逶迤自相属。\n回风动地起，秋草萋已绿。\n四时更变化，岁暮一何速！\n晨风怀苦心，蟋蟀伤局促。\n荡涤放情志，何为自结束！\n燕赵多佳人，美者颜如玉。\n被服罗裳衣，当户理清曲。\n音响一何悲！弦急知柱促。\n驰情整巾带，沉吟聊踯躅。\n思为双飞燕，衔泥巢君屋。"}
{"name": "行行重行行", "author": "古诗十九首", "poem": "行行重行行，与君生别离。\n相去万余里，各在天一涯。\n道路阻且长，会面安可知？\n胡马依北风，越鸟巢南枝。\n相去日已远，衣带日已缓。\n浮云蔽白日，游子不顾反。\n思君令人老，岁月忽已晚。\n弃捐勿复道，努力加餐饭。"}
{"name": "涉江采芙蓉", "author": "古诗十九首", "poem": "涉江采芙蓉，兰泽多芳草。\n采之欲遗谁？所思在远道。\n还顾望旧乡，长路漫浩浩。\n同心而离居，忧伤以终老。"}
{"name": "迢迢牵牛星", "author": "古诗十九首", "poem": "迢迢牵牛星，皎皎河汉女。\n纤纤擢素手，札札弄机杼。\n终日不成章，泣涕零如雨。\n河汉清且浅，相去复几许。\n盈盈一水间，脉脉不得语。"}
{"name": "回车驾言迈", "author": "古诗十九首", "poem": "回车驾言迈，悠悠涉长道。\n四顾何茫茫，东风摇百草。\n所遇无故物，焉得不速老。\n盛衰各有时，立身苦不早。\n人生非金石，岂能长寿考？\n奄忽随物化，荣名以为宝。"}
{"name": "客从远方来", "author": "古诗十九首", "poem": "客从远方来，遗我一端绮。\n相去万余里，故人心尚尔。\n文采双鸳鸯，裁为合欢被。\n著以长相思，缘以结不解。\n以胶投漆中，谁能别离此？"}
{"name": "凛凛岁云暮", "author": "古诗十九首", "poem": "凛凛岁云暮，蝼蛄夕鸣悲。\n凉风率已厉，游子寒无衣。\n锦衾遗洛浦，同袍与我违。\n独宿累长夜，梦想见容辉。\n良人惟古欢，枉驾惠前绥。\n愿得常巧笑，携手同车归。\n既来不须臾，又不处重闱。\n亮无晨风翼，焉能凌风飞？\n眄睐以适意，引领遥相睎。\n徙倚怀感伤，垂涕沾双扉。"}
{"name": "桓灵时童谣", "author": "佚名", "poem": "举秀才，不知书。\n察孝廉，父别居。\n寒素清白浊如泥，\n高第良将怯如鸡。"}
{"name": "龟虽寿", "author": "曹操", "poem": "神龟虽寿，犹有竟时。\n腾蛇乘雾，终为土灰。\n老骥伏枥，志在千里。\n烈士暮年，壮心不已。\n盈缩之期，不但在天；\n养怡之福，可得永年。\n幸甚至哉，歌以咏志。"}
{"name": "蒿里行", "author": "曹操", "poem": "关东有义士，兴兵讨群凶。\n初期会盟津，乃心在咸阳。\n军合力不齐，踌躇而雁行。\n势利使人争，嗣还自相戕。\n淮南弟称号，刻玺于北方。\n铠甲生虮虱，万姓以死亡。\n白骨露于野，千里无鸡鸣。\n生民百遗一，念之断人肠。"}
{"name": "观沧海", "author": "曹操", "poem": "东临碣石，以观沧海。\n水何澹澹，山岛竦峙。\n树木丛生，百草丰茂。\n秋风萧瑟，洪波涌起。\n日月之行，若出其中；\n星汉灿烂，若出其里。\n幸甚至哉，歌以咏志。"}
{"name": "短歌行", "author": "曹操", "poem": "对酒当歌，人生几何！\n譬如朝露，去日苦多。\n慨当以慷，忧思难忘。\n何以解忧？唯有杜康。(唯 一作：惟)\n青青子衿，悠悠我心。\n但为君故，沉吟至今。\n呦呦鹿鸣，食野之苹。\n我有嘉宾，鼓瑟吹笙。\n明明如月，何时可掇？(明明 一作：皎皎)\n忧从中来，不可断绝。\n越陌度阡，枉用相存。\n契阔谈讌，心念旧恩。\n月明星稀，乌鹊南飞。\n绕树三匝，何枝可依？\n山不厌高，海不厌深。\n周公吐哺，天下归心。"}
{"name": "赠从弟", "author": "刘桢", "poem": "亭亭山上松，瑟瑟谷中风。\n风声一何盛，松枝一何劲。\n冰霜正惨凄，终岁常端正。\n岂不罹凝寒，松柏有本性。"}
{"name": "室思", "author": "徐干", "poem": "沉阴结愁忧，愁忧为谁兴？\n念与君相别，各在天一方。\n良会未有期，中心摧且伤。\n不聊忧餐食，慊慊常饥空。\n端坐而无为，仿佛君容光。峨峨高山首，悠悠万里道。\n君去日已远，郁结令人老。\n人生一世间，忽若暮春草。\n时不可再得，何为自愁恼？\n每诵昔鸿恩，贱躯焉足保。浮云何洋洋，愿因通我词。\n飘摇不可寄，徙倚徒相思。\n人离皆复会，君独无返期。\n自君之出矣，明镜暗不治。\n思君如流水，何有穷已时。惨惨时节尽，兰华复凋零。\n喟然长叹息，君期慰我情。\n辗转不能寐，长夜何绵绵。\n蹑履起出户，仰观三星连。\n自恨志不遂，泣涕如涌泉。思君见巾栉，以益我劳勤。\n安得鸿鸾羽，觏此心中人。\n诚心亮不遂，搔首立悁悁。\n何言一不见，复会无因缘。\n故如比目鱼，今隔如参辰。人靡不有初，想君能终之。\n别来历年岁，旧恩何可期。\n重新而忘故，君子所尤讥。\n寄身虽在远，岂忘君须臾。\n既厚不为薄，想君时见思。"}
{"name": "燕歌行", "author": "曹丕", "poem": "秋风萧瑟天气凉，草木摇落露为霜，群燕辞归鹄南翔。(鹄南翔 一作：雁南翔）\n念君客游思断肠，慊慊思归恋故乡，君何淹留寄他方？\n贱妾茕茕守空房，忧来思君不敢忘，不觉泪下沾衣裳。\n援琴鸣弦发清商，短歌微吟不能长。\n明月皎皎照我床，星汉西流夜未央。\n牵牛织女遥相望，尔独何辜限河梁。"}
{"name": "白马篇", "author": "曹植", "poem": "白马饰金羁，连翩西北驰。\n借问谁家子，幽并游侠儿。 \n少小去乡邑，扬声沙漠垂。\n宿昔秉良弓，楛矢何参差。\n控弦破左的，右发摧月支。\n仰手接飞猱，俯身散马蹄。\n狡捷过猴猿，勇剽若豹螭。\n边城多警急，虏骑数迁移。\n羽檄从北来，厉马登高堤。\n长驱蹈匈奴，左顾凌鲜卑。\n弃身锋刃端，性命安可怀？\n父母且不顾，何言子与妻！\n名编壮士籍，不得中顾私。\n捐躯赴国难，视死忽如归！"}
{"name": "七步诗", "author": "曹植", "poem": "煮豆燃豆萁，豆在釜中泣。\n本是同根生，相煎何太急？（版本一）\n\n煮豆持作羹，漉菽以为汁。\n萁在釜下燃，豆在釜中泣。\n本自同根生，相煎何太急？（版本二）"}
{"name": "杂诗·南国有佳人", "author": "曹植", "poem": "南国有佳人，容华若桃李。\n朝游江北岸，夕宿潇湘沚。\n时俗薄朱颜，谁为发皓齿？\n俯仰岁将暮，荣耀难久恃。"}
{"name": "七哀诗·西京乱无象", "author": "王粲", "poem": "西京乱无象，豺虎方遘患。\n复弃中国去，委身适荆蛮。\n亲戚对我悲，朋友相追攀。\n出门无所见，白骨蔽平原。\n路有饥妇人，抱子弃草间。\n顾闻号泣声，挥涕独不还。\n“未知身死处，何能两相完？”\n驱马弃之去，不忍听此言。\n南登霸陵岸，回首望长安，\n悟彼下泉人，喟然伤心肝。"}
{"name": "赠秀才入军·其十四", "author": "嵇康", "poem": "息徒兰圃，秣马华山。\n流磻平皋，垂纶长川。\n目送归鸿，手挥五弦。\n俯仰自得，游心太玄。\n嘉彼钓叟，得鱼忘筌。\n郢人逝矣，谁与尽言？"}
{"name": "咏怀八十二首·其一", "author": "阮籍", "poem": "夜中不能寐，起坐弹鸣琴。\n薄帷鉴明月，清风吹我襟。\n孤鸿号外野，翔鸟鸣北林。\n徘徊将何见？忧思独伤心。"}
{"name": "吴孙皓初童谣", "author": "无名氏", "poem": "宁饮建业水，不食武昌鱼。\n宁还建业死，不止武昌居。"}
{"name": "咏史·郁郁涧底松", "author": "左思", "poem": "郁郁涧底松，离离山上苗。\n以彼径寸茎，荫此百尺条。\n世胄蹑高位，英俊沉下僚。\n地势使之然，由来非一朝。\n金张藉旧业，七叶珥汉貂。\n冯公岂不伟，白首不见招。"}
{"name": "思吴江歌", "author": "张翰", "poem": "秋风起兮木叶飞，吴江水兮鲈正肥。\n三千里兮家未归，恨难禁兮仰天悲。"}
{"name": "归园田居·其一", "author": "陶渊明", "poem": "少无适俗韵，性本爱丘山。\n误落尘网中，一去三十年。\n羁鸟恋旧林，池鱼思故渊。\n开荒南野际，守拙归园田。\n方宅十余亩，草屋八九间。\n榆柳荫后檐，桃李罗堂前。\n暧暧远人村，依依墟里烟。\n狗吠深巷中，鸡鸣桑树颠。\n户庭无尘杂，虚室有余闲。\n久在樊笼里，复得返自然。"}
{"name": "归园田居·其三", "author": "陶渊明", "poem": "种豆南山下，草盛豆苗稀。\n晨兴理荒秽，带月荷锄归。\n道狭草木长，夕露沾我衣。\n衣沾不足惜，但使愿无违。"}
{"name": "饮酒·其五", "author": "陶渊明", "poem": "结庐在人境，而无车马喧。\n问君何能尔？心远地自偏。\n采菊东篱下，悠然见南山。\n山气日夕佳，飞鸟相与还。\n此中有真意，欲辨已忘言。"}
{"name": "咏荆轲", "author": "陶渊明", "poem": "燕丹善养士，志在报强嬴。\n招集百夫良，岁暮得荆卿。\n君子死知己，提剑出燕京；\n素骥鸣广陌，慷慨送我行。\n雄发指危冠，猛气冲长缨。\n饮饯易水上，四座列群英。\n渐离击悲筑，宋意唱高声。\n萧萧哀风逝，淡淡寒波生。\n商音更流涕，羽奏壮士惊。\n心知去不归，且有后世名。\n登车何时顾，飞盖入秦庭。\n凌厉越万里，逶迤过千城。\n图穷事自至，豪主正怔营。\n惜哉剑术疏，奇功遂不成。\n其人虽已没，千载有馀情。"}
{"name": "读山海经·其一", "author": "陶渊明", "poem": "孟夏草木长，绕屋树扶疏。 \n众鸟欣有托，吾亦爱吾庐。 \n既耕亦已种，时还读我书。 \n穷巷隔深辙，颇回故人车。 \n欢言酌春酒，摘我园中蔬。 \n微雨从东来，好风与之俱。 \n泛览《周王传》，流观《山海图》。 \n俯仰终宇宙，不乐复何如？"}
{"name": "读山海经·其十", "author": "陶渊明", "poem": "精卫衔微木，将以填沧海。\n刑天舞干戚，猛志固常在。\n同物既无虑，化去不复悔。\n徒设在昔心，良辰讵可待。"}
{"name": "杂诗", "author": "陶渊明", "poem": "人生无根蒂，飘如陌上尘。\n分散逐风转，此已非常身。\n落地为兄弟，何必骨肉亲！\n得欢当作乐，斗酒聚比邻。\n盛年不重来，一日难再晨。\n及时当勉励，岁月不待人。"}
{"name": "酌贪泉", "author": "吴隐之", "poem": "古人云此水，一歃怀千金。\n试使夷齐饮，终当不易心。"}
{"name": "登江中孤屿", "author": "谢灵运", "poem": "江南倦历览，江北旷周旋。\n怀新道转迥，寻异景不延。\n乱流趋正绝，孤屿媚中川。\n云日相辉映，空水共澄鲜。\n表灵物莫赏，蕴真谁为传。\n想象昆山姿，缅邈区中缘。\n始信安期术，得尽养生年。"}
{"name": "拟行路难·其四", "author": "鲍照", "poem": "泻水置平地，各自东西南北流。\n人生亦有命，安能行叹复坐愁？\n酌酒以自宽，举杯断绝歌路难。\n心非木石岂无感？吞声踯躅不敢言。"}
{"name": "拟行路难·其六", "author": "鲍照", "poem": "对案不能食，拔剑击柱长叹息。\n丈夫生世会几时？安能蹀躞垂羽翼！\n弃置罢官去，还家自休息。\n朝出与亲辞，暮还在亲侧。\n弄儿床前戏，看妇机中织。\n自古圣贤尽贫贱，何况我辈孤且直！"}
{"name": "梅花落", "author": "鲍照", "poem": "中庭多杂树，偏为梅咨嗟。\n问君何独然？念其霜中能作花，露中能作实。\n摇荡春风媚春日，念尔零落逐寒风，徒有霜华无霜质。"}
{"name": "赠范晔诗", "author": "陆凯", "poem": "折花逢驿使，寄与陇头人。\n江南无所有，聊赠一枝春。"}
{"name": "晚登三山还望京邑", "author": "谢朓", "poem": "灞涘望长安，河阳视京县。\n白日丽飞甍，参差皆可见。\n余霞散成绮，澄江静如练。\n喧鸟覆春洲，杂英满芳甸。\n去矣方滞淫，怀哉罢欢宴。\n佳期怅何许，泪下如流霰。\n有情知望乡，谁能鬒不变？"}
{"name": "王孙游", "author": "谢朓", "poem": "绿草蔓如丝，杂树红英发。\n无论君不归，君归芳已歇。"}
{"name": "之零陵郡次新亭", "author": "范云", "poem": "江干远树浮，天末孤烟起。\n江天自如合，烟树还相似。\n沧流未可源，高帆去何已。"}
{"name": "估客乐", "author": "释宝月", "poem": "郎作十里行，侬作九里送。\n拔侬头上钗，与郎资路用。有信数寄书，无信心相忆。\n莫作瓶落井，一去无消息。大艑珂峨头，何处发扬州。\n借问艑上郎，见侬所欢不？初发扬州时，船出平津泊。\n五两如竹林，何处相寻博。"}
{"name": "夜夜曲", "author": "沈约", "poem": "河汉纵且横，北斗横复直。\n星汉空如此，宁知心有忆？\n孤灯暧不明，寒机晓犹织。\n零泪向谁道，鸡鸣徒叹息。"}
{"name": "咏早梅", "author": "何逊", "poem": "兔园标物序，惊时最是梅。\n衔霜当路发，映雪拟寒开。\n枝横却月观，花绕凌风台。\n朝洒长门泣，夕驻临邛杯。\n应知早飘落，故逐上春来。"}
{"name": "边城思", "author": "何逊", "poem": "柳黄未吐叶，水绿半含苔。\n春色边城动，客思故乡来。"}
{"name": "山中杂诗", "author": "吴均", "poem": "山际见来烟，竹中窥落日。\n鸟向檐上飞，云从窗里出。"}
{"name": "诏问山中何所有赋诗", "author": "陶宏景", "poem": "山中何所有，岭上多白云。\n只可自怡悦，不堪持赠君。"}
{"name": "入若耶溪", "author": "王籍", "poem": "艅艎何泛泛，空水共悠悠。\n阴霞生远岫，阳景逐回流。\n蝉噪林逾静，鸟鸣山更幽。\n此地动归念，长年悲倦游。"}
{"name": "蜀道难·其一", "author": "萧纲", "poem": "建平督邮道，鱼复永安宫。\n若奏巴渝曲，时当君思中。"}
{"name": "蜀道难·其二", "author": "萧纲", "poem": "巫山七百里，巴水三回曲。\n笛声下复高，猿啼断还续。"}
{"name": "晚出新亭", "author": "阴铿", "poem": "大江一浩荡，离悲足几重。\n潮落犹如盖，云昏不作峰。\n远戍唯闻鼓，寒山但见松。\n九十方称半，归途讵有踪。"}
{"name": "关山月", "author": "徐陵", "poem": "关山三五月，客子忆秦川。\n思妇高楼上，当窗应未眠。\n星旗映疏勒，云阵上祁连。\n战气今如此，从军复几年。"}
{"name": "断句", "author": "刘昶", "poem": "白云满鄣来，黄尘暗天起。\n关山四面绝，故乡几千里。"}
{"name": "寄王琳", "author": "庾信", "poem": "玉关道路远，金陵信使疏。\n独下千行泪，开君万里书。"}
{"name": "作蚕丝", "author": "南朝民歌", "poem": "春蚕不应老，昼夜常怀丝。\n何惜微躯尽，缠绵自有时。"}
{"name": "陇头歌辞", "author": "北朝民歌", "poem": "陇头流水，流离山下。\n念吾一身，飘然旷野。朝发欣城，暮宿陇头。\n寒不能语，舌卷入喉。陇头流水，鸣声呜咽。\n遥望秦川，心肝断绝。 "}
{"name": "折杨柳歌辞", "author": "北朝民歌", "poem": "上马不捉鞭，反折杨柳枝。\n蹀座吹长笛，愁杀行客儿。腹中愁不乐，愿作郎马鞭。\n出入擐郎臂，蹀座郎膝边。放马两泉泽，忘不著连羁。\n担鞍逐马走，何见得马骑。遥看孟津河，杨柳郁婆娑。\n我是虏家儿，不解汉儿歌。健儿须快马，快马须健儿。\n跸跋黄尘下，然后别雄雌。 "}
{"name": "敕勒歌", "author": "北朝民歌", "poem": "敕勒川，阴山下。\n天似穹庐，笼盖四野，\n天苍苍，野茫茫，风吹草低见牛羊。"}
{"name": "长安九日诗", "author": "江总", "poem": "心逐南云逝，形随北雁来。\n故乡篱下菊，今日几花开。"}
{"name": "人日思归", "author": "薛道衡", "poem": "入春才七日，离家已二年。\n人归落雁后，思发在花前。"}
{"name": "侍宴咏石榴", "author": "孔绍安", "poem": "可惜庭中树，移根逐汉臣。\n只为来时晚，花开不及春。"}
{"name": "塞上", "author": "柳开", "poem": "鸣骹直上一千尺，天静无风声更干。\n碧眼胡儿三百骑，尽提金勒向云看。"}
{"name": "柳枝词", "author": "郑文宝", "poem": "亭亭画舸系春潭，直到行人酒半酣。\n不管烟波与风雨，载将离恨过江南。"}
{"name": "村行", "author": "王禹偁", "poem": "马穿山径菊初黄，信马悠悠野兴长。\n万壑有声含晚籁，数峰无语立斜阳。\n棠梨叶落胭脂色，荞麦花开白雪香。\n何事吟余忽惆怅，村桥原树似吾乡。"}
{"name": "春居杂兴", "author": "王禹偁", "poem": "两株桃杏映篱斜，妆点商州副使家。\n何事春风容不得？和莺吹折数枝花。"}
{"name": "柳", "author": "寇准", "poem": "晓带轻烟间杏花，晚凝深翠拂平沙。\n长条别有风流处，密映钱塘苏小家。"}
{"name": "书河上亭壁", "author": "寇准", "poem": "岸阔樯稀波渺茫，独凭危槛思何长。\n萧萧远树疏林外，一半秋山带夕阳。"}
{"name": "咏傀儡", "author": "杨亿", "poem": "鲍老当筵笑郭郎，笑他舞袖太郎当。\n若教鲍老当筵舞，转更郎当舞袖长。"}
{"name": "山园小梅", "author": "林逋", "poem": "众芳摇落独暄妍，占尽风情向小园。\n疏影横斜水清浅，暗香浮动月黄昏。\n霜禽欲下先偷眼，粉蝶如知合断魂。\n幸有微吟可相狎，不须檀板共金樽。剪绡零碎点酥乾，向背稀稠画亦难。\n日薄从甘春至晚，霜深应怯夜来寒。\n澄鲜只共邻僧惜，冷落犹嫌俗客看。\n忆着江南旧行路，酒旗斜拂堕吟鞍。"}
{"name": "落花", "author": "宋祁", "poem": "坠素翻红各自伤，青楼烟雨忍相忘。\n将飞更作回风舞，已落犹成半面妆。\n沧海客归珠有泪，章台人去骨遗香。\n可能无意传双蝶，尽付芳心与蜜房。"}
{"name": "宿甘露寺僧舍", "author": "曾公亮", "poem": "枕中云气千峰近，床底松声万壑哀。\n要看银山拍天浪，开窗放入大江来。"}
{"name": "东溪", "author": "梅尧臣", "poem": "行到东溪看水时，坐临孤屿发船迟。\n野凫眠岸有闲意，老树着花无丑枝。\n短短蒲茸齐似剪，平平沙石净于筛。\n情虽不厌住不得，薄暮归来车马疲。"}
{"name": "鲁山山行", "author": "梅尧臣", "poem": "适与野情惬，千山高复低。\n好峰随处改，幽径独行迷。\n霜落熊升树，林空鹿饮溪。\n人家在何许？云外一声鸡。"}
{"name": "陶者", "author": "梅尧臣", "poem": "陶尽门前土，屋上无片瓦。\n十指不沾泥，鳞鳞居大厦。"}
{"name": "考试毕登铨楼", "author": "梅尧臣", "poem": "春云浓淡日微光，双阙重门耸建章。\n不上楼来知几日，满城无算柳梢黄。"}
{"name": "初晴游沧浪亭", "author": "苏舜钦", "poem": "夜雨连明春水生，娇云浓暖弄阴晴。\n帘虚日薄花竹静，时有乳鸠相对鸣。"}
{"name": "夏意", "author": "苏舜钦", "poem": "别院深深夏席清，石榴开遍透帘明。\n树阴满地日当午，梦觉流莺时一声。"}
{"name": "蚕妇", "author": "张俞", "poem": "昨日入城市，归来泪满巾。\n遍身罗绮者，不是养蚕人。"}
{"name": "晚泊岳阳", "author": "欧阳修", "poem": "卧闻岳阳城里钟，系舟岳阳城下树。\n正见空江明月来，云水苍茫失江路。\n夜深江月弄清辉，水上人歌月下归；\n一阕声长听不尽，轻舟短楫去如飞。"}
{"name": "画眉鸟", "author": "欧阳修", "poem": "百啭千声随意移，山花红紫树高低。\n始知锁向金笼听，不及林间自在啼。"}
{"name": "戏答元珍", "author": "欧阳修", "poem": "春风疑不到天涯，二月山城未见花。\n残雪压枝犹有橘，冻雷惊笋欲抽芽。\n夜闻归雁生乡思，病入新年感物华。\n曾是洛阳花下客，野芳虽晚不须嗟。"}
{"name": "丰乐亭游春", "author": "欧阳修", "poem": "红树青山日欲斜，长郊草色绿无涯。\n游人不管春将老，来往亭前踏落花。"}
{"name": "别滁", "author": "欧阳修", "poem": "花光浓烂柳轻明，酌酒花前送我行。\n我亦且如常日醉，莫教弦管作离声。"}
{"name": "乡思", "author": "李觏", "poem": "人言落日是天涯，望极天涯不见家。\n已恨碧山相阻隔，碧山还被暮云遮。"}
{"name": "梅花", "author": "王安石", "poem": "墙角数枝梅，凌寒独自开。\n遥知不是雪，为有暗香来。"}
{"name": "叠题乌江亭", "author": "王安石", "poem": "百战疲劳壮士哀，中原一败势难回。\n江东子弟今虽在，肯与君王卷土来？"}
{"name": "元日", "author": "王安石", "poem": "爆竹声中一岁除，春风送暖入屠苏。\n千门万户曈曈日，总把新桃换旧符。"}
{"name": "泊船瓜洲", "author": "王安石", "poem": "京口瓜洲一水间，钟山只隔数重山。\n春风又绿江南岸，明月何时照我还。"}
{"name": "登飞来峰", "author": "王安石", "poem": "飞来山上千寻塔，闻说鸡鸣见日升。\n不畏浮云遮望眼，自缘身在最高层。"}
{"name": "春夜", "author": "王安石", "poem": "金炉香烬漏声残，翦翦轻风阵阵寒。\n春色恼人眠不得，月移花影上栏干。"}
{"name": "春日偶成", "author": "程颢", "poem": "云淡风轻近午天，傍花随柳过前川。\n时人不识余心乐，将谓偷闲学少年。"}
{"name": "新晴", "author": "刘攽", "poem": "青苔满地初晴后，绿树无人昼梦余。\n唯有南风旧相识，偷开门户又翻书。"}
{"name": "雨后池上", "author": "刘攽", "poem": "一雨池塘水面平，淡磨明镜照檐楹。\n东风忽起垂杨舞，更作荷心万点声。"}
{"name": "暑旱苦热", "author": "王令", "poem": "清风无力屠得热，落日着翅飞上山。\n人固已惧江海竭，天岂不惜河汉干？\n昆仑之高有积雪，蓬莱之远常遗寒。\n不能手提天下往，何忍身去游其间？"}
{"name": "送春", "author": "王令", "poem": "三月残花落更开，小檐日日燕飞来。\n子规夜半犹啼血，不信东风唤不回。"}
{"name": "村居", "author": "张舜民", "poem": "水绕陂田竹绕篱，榆钱落尽槿花稀。\n夕阳牛背无人卧，带得寒鸦两两归。"}
{"name": "咏柳", "author": "曾巩", "poem": "乱条犹未变初黄，倚得东风势便狂。\n解把飞花蒙日月，不知天地有清霜。"}
{"name": "城南", "author": "曾巩", "poem": "雨过横塘水满堤，乱山高下路东西。\n一番桃李花开尽，惟有青青草色齐。"}
{"name": "题西林壁", "author": "苏轼", "poem": "横看成岭侧成峰，远近高低各不同。\n不识庐山真面目，只缘身在此山中。"}
{"name": "惠崇春江晚景", "author": "苏轼", "poem": "竹外桃花三两枝，春江水暖鸭先知。\n蒌蒿满地芦芽短，正是河豚欲上时。两两归鸿欲破群，依依还似北归人。\n遥知朔漠多风雪，更待江南半月春。"}
{"name": "和子由渑池怀旧", "author": "苏轼", "poem": "人生到处知何似，应似飞鸿踏雪泥。\n泥上偶然留指爪，鸿飞那复计东西。\n老僧已死成新塔，坏壁无由见旧题。\n往日崎岖还记否，路长人困蹇驴嘶。"}
{"name": "春宵", "author": "苏轼", "poem": "春宵一刻值千金，花有清香月有阴。\n歌管楼台声细细，秋千院落夜沉沉。"}
{"name": "饮湖上初晴后雨", "author": "苏轼", "poem": "水光潋滟晴方好，山色空蒙雨亦奇。\n欲把西湖比西子，淡妆浓抹总相宜。"}
{"name": "赠刘景文", "author": "苏轼", "poem": "荷尽已无擎雨盖，菊残犹有傲霜枝。\n一年好景君须记，最是橙黄橘绿时。 "}
{"name": "海棠", "author": "苏轼", "poem": "东风袅袅泛崇光，香雾空蒙月转廊。\n只恐夜深花睡去，故烧高烛照红妆。"}
{"name": "禾熟", "author": "孔平仲", "poem": "百里西风禾黍香，鸣泉落窦谷登场。\n老牛粗了耕耘债，啮草坡头卧夕阳。"}
{"name": "寄内", "author": "孔平仲", "poem": "试说途中景，方知别后心。\n行人日暮少，风雪乱山深。"}
{"name": "牧童诗", "author": "黄庭坚", "poem": "骑牛远远过前村，吹笛横吹隔陇闻。\n多少长安名利客，机关用尽不如君。"}
{"name": "登快阁", "author": "黄庭坚", "poem": "痴儿了却公家事，快阁东西倚晚晴。\n落木千山天远大，澄江一道月分明。\n朱弦已为佳人绝，青眼聊因美酒横。\n万里归船弄长笛，此心吾与白鸥盟。"}
{"name": "鄂州南楼书事", "author": "黄庭坚", "poem": "四顾山光接水光，凭栏十里芰荷香。\n清风明月无人管，并作南楼一味凉。"}
{"name": "雨中登岳阳楼望君山", "author": "黄庭坚", "poem": "投荒万死鬓毛斑，生入瞿塘滟滪关。\n未到江南先一笑，岳阳楼上对君山。满川风雨独凭栏，绾结湘娥十二鬟。\n可惜不当湖水面，银山堆里看青山。 "}
{"name": "临平道中", "author": "道潜", "poem": "风蒲猎猎弄清柔，欲立蜻蜓不自由。\n五月临平山下路，藕花无数满汀洲。"}
{"name": "春日", "author": "晁冲之", "poem": "阴阴溪曲绿交加，小雨翻萍上浅沙。\n鹅鸭不知春去尽，争随流水趁桃花。"}
{"name": "春日", "author": "张耒", "poem": "如丝苣甲饤春盘，韭叶金黄雪未干。\n旅饭二年无此味，故园千里几时还。\n异方时节三巵酒，残岁风烟一惨颜。\n曾奉龙旗典邦礼，岁穷祠祀少休闲。"}
{"name": "夜坐", "author": "张耒", "poem": "庭户无人秋月明，夜霜欲落气先清。\n梧桐真不甘衰谢，数叶迎风尚有声。"}
{"name": "纳凉", "author": "秦观", "poem": "携扙来追柳外凉，画桥南畔倚胡床。\n月明船笛参差起，风定池莲自在香。"}
{"name": "春日", "author": "秦观", "poem": "一夕轻雷落万丝，霁光浮瓦碧参差。\n有情芍药含春泪，无力蔷薇卧晓枝。"}
{"name": "还自广陵", "author": "秦观", "poem": "天寒水鸟自相依，十百为群戏落晖。\n过尽行人都不起，忽闻水响一齐飞。"}
{"name": "春怀示邻里", "author": "陈师道", "poem": "断墙着雨蜗成字，老屋无僧燕作家。\n剩欲出门追语笑，却嫌归鬓著尘沙。\n风翻蛛网开三面，雷动蜂窠趁两衙。\n屡失南邻春事约，只今容有未开花。"}
{"name": "示三子", "author": "陈师道", "poem": "时三子已归自外家去远即相忘，归近不可忍。\n儿女已在眼，眉目略不省。\n喜极不得语，泪尽方一哂。\n了知不是梦，忽忽心未稳。"}
{"name": "春游湖", "author": "徐俯", "poem": "双飞燕子几时回？夹岸桃花蘸水开。\n春雨断桥人不渡，小舟撑出柳阴来。"}
{"name": "绝句", "author": "吴涛", "poem": "游子春衫已试单，桃花飞尽野梅酸。\n怪来一夜蛙声歇，又作东风十日寒。"}
{"name": "连州阳山归路", "author": "吕本中", "poem": "稍离烟瘴近湘潭，疾病衰颓已不堪。\n儿女不知来避地，强言风物胜江南。"}
{"name": "自责", "author": "朱淑真", "poem": "女子弄文诚可罪，那堪咏月更吟风。\n磨穿铁砚非吾事，绣折金针却有功。闷无消遣只看诗，不见诗中话别离。\n添得情怀转萧索，始知伶俐不如痴。 "}
{"name": "落花", "author": "朱淑真", "poem": "连理枝头花正开，妒花风雨便相催。\n愿教青帝常为主，莫遣纷纷点翠苔。"}
{"name": "春日", "author": "汪藻", "poem": "一春略无十日晴，处处浮云将雨行。\n野田春水碧于镜，人影渡傍鸥不惊。\n桃花嫣然出篱笑，似开未开最有情。\n茅茨烟暝客衣湿，破梦午鸡啼一声。"}
{"name": "汴京纪事", "author": "刘子翚", "poem": "辇毂繁华事可伤，师师垂老过湖湘。\n缕衣檀板无颜色，一曲当时动帝王。"}
{"name": "夏日绝句", "author": "李清照", "poem": "生当作人杰，死亦为鬼雄。\n至今思项羽，不肯过江东。"}
{"name": "苏秀道中", "author": "曾几", "poem": "苏秀道中，自七月二十五日夜大雨三日，秋苗以苏，喜而有作。一夕骄阳转作霖，梦回凉冷润衣襟。\n不愁屋漏床床湿，且喜溪流岸岸深。\n千里稻花应秀色，五更桐叶最佳音。\n无田似我犹欣舞，何况田间望岁心。"}
{"name": "三衢道中", "author": "曾几", "poem": "梅子黄时日日晴，小溪泛尽却山行。\n绿阴不减来时路，添得黄鹂四五声。"}
{"name": "病牛", "author": "李纲", "poem": "耕犁千亩实千箱，力尽筋疲谁复伤？\n但得众生皆得饱，不辞羸病卧残阳。"}
{"name": "襄邑道中", "author": "陈与义", "poem": "飞花两岸照船红，百里榆堤半日风。\n卧看满天云不动，不知云与我俱东。"}
{"name": "雨晴", "author": "陈与义", "poem": "天缺西南江面清，纤云不动小滩横。\n墙头语鹊衣犹湿，楼外残雷气未平。\n尽取微凉供稳睡，急搜奇句报新晴。\n今宵绝胜无人共，卧看星河尽意明。"}
{"name": "牡丹", "author": "陈与义", "poem": "一自胡尘入汉关，十年伊洛路漫漫。\n青墩溪畔龙钟客，独立东风看牡丹。"}
{"name": "池州翠微亭", "author": "岳飞", "poem": "经年尘土满征衣，特特寻芳上翠微。\n好水好山看不足，马蹄催趁月明归。"}
{"name": "樵夫", "author": "萧德藻", "poem": "一担干柴古渡头，盘缠一日颇优游。\n归来涧底磨刀斧，又作全家明日谋。"}
{"name": "临安春雨初霁", "author": "陆游", "poem": "世味年来薄似纱，谁令骑马客京华。\n小楼一夜听春雨，深巷明朝卖杏花。\n矮纸斜行闲作草，晴窗细乳戏分茶。\n素衣莫起风尘叹，犹及清明可到家。"}
{"name": "金错刀行", "author": "陆游", "poem": "黄金错刀白玉装，夜穿窗扉出光芒。\n丈夫五十功未立，提刀独立顾八荒。\n京华结交尽奇士，意气相期共生死。\n千年史册耻无名，一片丹心报天子。\n尔来从军天汉滨，南山晓雪玉嶙峋。\n呜呼！楚虽三户能亡秦，岂有堂堂中国空无人！"}
{"name": "剑门道中遇微雨", "author": "陆游", "poem": "衣上征尘杂酒痕，远游无处不销魂。\n此身合是诗人未？细雨骑驴入剑门。"}
{"name": "梅花绝句", "author": "陆游", "poem": "闻道梅花坼晓风，雪堆遍满四山中。\n何方可化身千亿，一树梅前一放翁。"}
{"name": "示儿", "author": "陆游", "poem": "死去元知万事空，但悲不见九州同。\n王师北定中原日，家祭无忘告乃翁。"}
{"name": "十一月四日风雨大作", "author": "陆游", "poem": "风卷江湖雨暗村，四山声作海涛翻。\n溪柴火软蛮毡暖，我与狸奴不出门。僵卧孤村不自哀，尚思为国戍轮台。\n夜阑卧听风吹雨，铁马冰河入梦来。"}
{"name": "书愤", "author": "陆游", "poem": "早岁那知世事艰，中原北望气如山。\n楼船夜雪瓜洲渡，铁马秋风大散关。\n塞上长城空自许，镜中衰鬓已先斑。\n出师一表真名世，千载谁堪伯仲间！"}
{"name": "病起书怀", "author": "陆游", "poem": "病骨支离纱帽宽，孤臣万里客江干。\n位卑未敢忘忧国，事定犹须待阖棺。\n天地神灵扶庙社，京华父老望和銮。\n出师一表通今古，夜半挑灯更细看。"}
{"name": "秋夜将晓出篱门迎凉有感", "author": "陆游", "poem": "迢迢天汉西南落，喔喔邻鸡一再鸣。\n壮志病来消欲尽，出门搔首怆平生。三万里河东入海，五千仞岳上摩天。\n遗民泪尽胡尘里，南望王师又一年。"}
{"name": "四时田园杂兴", "author": "范成大", "poem": "梅子金黄杏子肥，麦花雪白菜花稀。\n日长篱落无人过，惟有蜻蜓蛱蝶飞。"}
{"name": "横塘", "author": "范成大", "poem": "南浦春来绿一川，石桥朱塔两依然。\n年年送客横塘路，细雨垂杨系画船。"}
{"name": "州桥", "author": "范成大", "poem": "南望朱雀门，北望宣德楼，皆旧御路也。州桥南北是天街，父老年年等驾回。\n忍泪失声询使者，几时真有六军来？"}
{"name": "三江小渡", "author": "杨万里", "poem": "溪水将桥不复回，小舟犹倚短篙开。\n交情得似山溪渡，不管风波去又来。"}
{"name": "舟过安仁", "author": "杨万里", "poem": "一叶渔船两小童，收篙停棹坐船中。\n怪生无雨都张伞，不是遮头是使风。"}
{"name": "初入淮河四绝句", "author": "杨万里", "poem": "两岸舟船各背驰，波痕交涉亦难为。\n只余鸥鹭无拘管，北去南来自在飞。"}
{"name": "小池", "author": "杨万里", "poem": "泉眼无声惜细流，树阴照水爱晴柔。\n小荷才露尖尖角，早有蜻蜓立上头。"}
{"name": "晓出净慈寺送林子方", "author": "杨万里", "poem": "毕竟西湖六月中，风光不与四时同。\n接天莲叶无穷碧，映日荷花别样红。"}
{"name": "宿新市徐公店", "author": "杨万里", "poem": "篱落疏疏一径深，树头新绿未成阴。\n儿童急走追黄蝶，飞入菜花无处寻。"}
{"name": "题临安邸", "author": "林升", "poem": "山外青山楼外楼，西湖歌舞几时休？\n暖风熏得游人醉，直把杭州作汴州。"}
{"name": "活水亭观书有感", "author": "朱熹", "poem": "昨夜江边春水生，蒙冲巨舰一毛轻。\n向来枉费推移力，此日中流自在行。"}
{"name": "春日", "author": "朱熹", "poem": "胜日寻芳泗水滨，无边光景一时新。\n等闲识得东风面，万紫千红总是春。"}
{"name": "立春偶成", "author": "张栻", "poem": "律回岁晚冰霜少，春到人间草木知。\n便觉眼前生意满，东风吹水绿参差。"}
{"name": "除放自石湖归苕溪", "author": "姜夔", "poem": "美人台上昔欢娱，今日空台望五湖。残雪未融青草死，苦无麋鹿过姑苏。\n黄帽传呼睡不成，投稿细细激流冰。分明旧泊江南岸，舟尾春风飐客灯。\n千门列炬散林鸦，儿女相思未到家。应是不眠非守岁，小客春意入灯花。\n三生定自陆天随，又向顺松作客归。已拚新年舟上过，倩人和雪洗片衣。\n沙尾风回一棹寒，椒花今夕不登盘。百年草草都寒夜，自琢春词剪烛看。\n笠泽茫茫雁影微，玉峰重叠护云衣。长桥寂寞春寒放，只有诗人一舸归。\n桑间篝火却定蚕，风土相传我未谙。但得明年少行役，只裁白伫作春衫。\n少小知名翰墨场，十年心事只凄凉。旧时曾作梅花赋，研墨于今亦自香。\n环玦随波冷未销，古苔留雪卧墙腰。谁家玉笛吹春怨，看见鹅黄上柳条。"}
{"name": "过垂虹", "author": "姜夔", "poem": "自作新词韵最娇，小红低唱我吹箫。\n曲终过尽松陵路，回首烟波十四桥。"}
{"name": "新凉", "author": "徐玑", "poem": "水满田畴稻叶齐，日光穿树晓烟低。\n黄莺也爱新凉好，飞过青山影里啼。"}
{"name": "约客", "author": "赵师秀", "poem": "黄梅时节家家雨，青草池塘处处蛙。\n有约不来过夜半，闲敲棋子落灯花。"}
{"name": "乡村四月", "author": "翁卷", "poem": "绿遍山原白满川，子规声里雨如烟。\n乡村四月闲人少，才了蚕桑又插田。"}
{"name": "江村晚眺", "author": "戴复古", "poem": "江头落日照平沙，潮退渔船阁岸斜。\n白鸟一双临水立，见人惊起入芦花。"}
{"name": "淮村兵后", "author": "戴复古", "poem": "小桃无主自开花，烟草茫茫带晚鸦。\n几处败垣围故井，向来一一是人家。"}
{"name": "游园不值", "author": "叶绍翁", "poem": "应怜屐齿印苍苔，小扣柴扉久不开。\n春色满园关不住，一枝红杏出墙来。"}
{"name": "落梅", "author": "刘克庄", "poem": "一片能教一断肠，可堪平砌更堆墙。\n飘如迁客来过岭，坠似骚人去赴湘。\n乱点莓苔多莫数，偶粘衣袖久犹香。\n东风谬掌花权柄，却忌孤高不主张。"}
{"name": "莺梭", "author": "刘克庄", "poem": "掷柳迁乔太有情，交交时作弄机声。\n洛阳三月花如锦，多少工夫织得成。"}
{"name": "初夏游张园", "author": "戴敏", "poem": "乳鸭池塘水浅深，熟梅天气半阴晴。\n东园载酒西园醉，摘尽枇杷一树金。"}
{"name": "春暮", "author": "曹豳", "poem": "门外无人问落花，绿阴冉冉遍天涯。\n林莺啼到无声处，青草池塘独听蛙。"}
{"name": "绝句", "author": "志南", "poem": "古木阴中系短篷，杖藜扶我过桥东。\n沾衣欲湿杏花雨，吹面不寒杨柳风。"}
{"name": "过零丁洋", "author": "文天祥", "poem": "辛苦遭逢起一经，干戈寥落四周星。\n山河破碎风飘絮，身世浮沉雨打萍。\n惶恐滩头说惶恐，零丁洋里叹零丁。\n人生自古谁无死？留取丹心照汗青。"}
{"name": "二砺", "author": "郑思肖", "poem": "愁里高歌梁父吟，犹如金玉戛商音。\n十年勾践亡吴计，七日包胥哭楚心。\n秋送新鸿哀破国，昼行饥虎齧空林。\n胸中有誓深于海，肯使神州竟陆沉？"}
{"name": "画菊", "author": "郑思肖", "poem": "花开不并百花丛，独立疏篱趣未穷。\n宁可枝头抱香死，何曾吹落北风中。"}
{"name": "寒夜", "author": "杜耒", "poem": "寒夜客来茶当酒，竹炉汤沸火初红。\n寻常一样窗前月，才有梅花便不同。"}
{"name": "雪梅", "author": "(卢钺", "poem": "梅雪争春未肯降，骚人阁笔费评章。\n梅须逊雪三分白，雪却输梅一段香。"}
{"name": "武夷山中", "author": "谢枋得", "poem": "十年无梦得还家，独立青峰野水涯。\n天地寂寥山雨歇，几生修得到梅花？"}
{"name": "月儿弯弯照九州", "author": "南宋民歌", "poem": "月儿弯弯照九州，几家欢乐几家愁。\n几家夫妇同罗帐，几个飘零在外头？"}
{"name": "绝句", "author": "王庭筠", "poem": "竹影和诗瘦，梅花入梦香。\n可怜今夜月，不肯下西厢。"}
{"name": "台山杂咏", "author": "元好问", "poem": "西北天低五顶高，茫茫松海露灵鳌。\n太行直上犹千里，井底残山枉呼号。\n万壑千岩位置雄，偶从天巧见神功。\n湍溪已作风雷恶，更在云山气象中。\n山云吞吐翠微中，淡绿深青一万重。\n此景只应天上有，岂知身在妙高峰？"}
{"name": "壬辰十二月车驾东狩后", "author": "元好问", "poem": "惨澹龙蛇日斗争，干戈直欲尽生灵。\n高原水出山河改，战地风来草木腥。\n精卫有冤填瀚海，包胥无泪哭秦庭。\n并州豪杰知谁在，莫拟分军下井陉。万裏荆襄入战尘，汴州门外即荆榛。\n蛟龙岂是池中物？虮虱空悲地上臣。\n乔木他年怀故国，野烟何处望行人？\n秋风不用吹华发，沧海横流要此身。"}
{"name": "同儿辈赋未开海棠", "author": "元好问", "poem": "枝间新绿一重重， 小蕾深藏数点红。\n爱惜芳心莫轻吐， 且教桃李闹春风。"}
{"name": "博浪沙", "author": "陈孚", "poem": "一击车中胆气豪，祖龙社稷已惊摇；\n如何十二金人外，犹有人间铁未销？"}
{"name": "山家", "author": "刘因", "poem": "马蹄踏水乱明霞，醉袖迎风受落花。\n怪见溪童出门望，鹊声先我到山家。"}
{"name": "东城", "author": "赵孟頫", "poem": "野店桃花红粉姿，陌头杨柳绿烟丝。\n不因送客东城去，过却春光总不知。"}
{"name": "临平泊舟", "author": "黄庚", "poem": "客舟系缆柳阴旁，湖影侵篷夜气凉。 \n万顷波光摇月碎，一天风露藕花香。 "}
{"name": "到京师", "author": "杨载", "poem": "城雪初消荠菜生，角门深巷少人行。\n柳梢听得黄鹂语，此是春来第一声。"}
{"name": "院中独坐", "author": "虞集", "poem": "何处它年寄此生，山中江上总关情。\n无端绕屋长松树，尽把风声作雨声。"}
{"name": "画鸭", "author": "揭侯斯", "poem": "春草细还生，春雏养渐成。\n茸茸毛色起，应解自呼名。"}
{"name": "墨梅", "author": "王冕", "poem": "我家洗砚池头树，朵朵花开淡墨痕。(我家 一作：吾家；朵朵 一作：个个)\n不要人夸好颜色，只留清气满乾坤。"}
{"name": "湖上", "author": "徐元杰", "poem": "花开红树乱莺啼，草长平湖白鹭飞。\n风日晴和人意好，夕阳箫鼓几船归。"}
{"name": "上京即事", "author": "萨都刺", "poem": "牛羊散漫落日下，野草生香乳酪甜。\n卷地朔风沙似雪，家家行帐下毡帘。"}
{"name": "京师得家书", "author": "袁凯", "poem": "江水三千里，家书十五行。\n行行无别语，只道早还乡。"}
{"name": "天平山中", "author": "杨基", "poem": "细雨茸茸湿楝花，南风树树熟枇杷；\n徐行不记山深浅，一路莺啼送到家。"}
{"name": "春暮西园", "author": "高启", "poem": "绿池芳草满晴波，春色都从雨里过。\n知是人家花落尽，菜畦今日蝶来多。"}
{"name": "寻胡隐君", "author": "高启", "poem": "渡水复渡水，看花还看花。\n春风江上路，不觉到君家。"}
{"name": "春雁", "author": "王恭", "poem": "春风一夜到衡阳，楚水燕山万里长。\n莫怪春来便归去，江南虽好是他乡。"}
{"name": "发淮安", "author": "杨士奇", "poem": "岸蓼疏红水荇青，茨菰花白小如萍。\n双鬟短袖惭人见，背立船头自采菱。"}
{"name": "幼女词", "author": "毛铉", "poem": "下床着新衣，初学小姑拜。\n低头羞见人，双手结裙带。"}
{"name": "乡人至夜话", "author": "李昌祺", "poem": "形容不识识乡音，挑尽寒灯到夜深。\n故旧凭君休更说，老怀容易便沾襟。"}
{"name": "石灰吟", "author": "于谦", "poem": "千锤万凿出深山，烈火焚烧若等闲。(万凿 一作：万击)\n粉骨碎身浑不怕，要留清白在人间。"}
{"name": "题画", "author": "沈周", "poem": "碧水丹山映杖藜，夕阳犹在小桥西。\n微吟不道惊溪鸟，飞入乱云深处啼。"}
{"name": "柯敬仲墨竹", "author": "李东阳", "poem": "莫将画竹论难易，刚道繁难简更难。\n君看萧萧只数叶，满堂风雨不胜寒。"}
{"name": "言志", "author": "唐寅", "poem": "不炼金丹不坐禅，不为商贾不耕田。\n闲来写就青山卖，不使人间造孽钱。"}
{"name": "船板床", "author": "李梦阳", "poem": "船板胡在兹，而我寝其上。\n情知非江湖，梦寐亦风浪。"}
{"name": "在武昌作", "author": "徐祯卿", "poem": "洞庭叶未下，潇湘秋欲生。\n高斋今夜雨，独卧武昌城。\n重以桑梓念，凄其江汉情。\n不知天外雁，何事乐长征？"}
{"name": "重赠吴国宾", "author": "边贡", "poem": "汉江明月照归人，万里秋风一叶身。\n休把客衣轻浣濯，此中犹有帝京尘。"}
{"name": "竹枝词", "author": "何景明", "poem": "十二峰头秋草荒，冷烟寒月过瞿塘。\n青枫江上孤舟客，不听猿啼亦断肠。"}
{"name": "出郊", "author": "杨慎", "poem": "高田如楼梯，平田如棋局。\n白鹭忽飞来，点破秧针绿。"}
{"name": "塞下曲", "author": "谢榛", "poem": "暝色满西山，将军猎骑还。\n隔河见烽火，骄虏夜临关。"}
{"name": "塞上曲送元美", "author": "李攀龙", "poem": "白羽如霜出塞寒，胡烽不断接长安。\n城头一片西山月，多少征人马上看。"}
{"name": "就义诗", "author": "杨继盛", "poem": "浩气还太虚，丹心照千古。\n生平未报国，留作忠魂补。"}
{"name": "题《墨葡萄图》", "author": "徐渭", "poem": "半生落魄已成翁,独立书斋啸晚风。\n笔底明珠无处卖,闲抛闲掷野藤中。"}
{"name": "马上作", "author": "戚继光", "poem": "南北驱驰报主情，江花边草笑平生。(边草 一作：边月)\n一年三百六十日，多是横戈马上行。 "}
{"name": "今日诗", "author": "文嘉", "poem": "今日复今日，今日何其少！\n今日又不为，此事何时了？\n人生百年几今日，今日不为真可惜！\n若言姑待明朝至，明朝又有明朝事。\n为君聊赋今日诗，努力请从今日始。"}
{"name": "枕石", "author": "高攀龙", "poem": "心同流水净，身与白云轻。\n寂寂深山暮，微闻钟磬声。"}
{"name": "感事", "author": "袁宏道", "poem": "湘山晴色远微微，尽日江头独醉归。\n不见两关传露布，尚闻三殿未垂衣。\n边筹自古无中下，朝论于今有是非。\n日暮平沙秋草乱，一双白鸟避人飞。"}
{"name": "江宿", "author": "汤显祖", "poem": "寂历秋江渔火稀，起看残月映林微。\n波光水鸟惊犹宿，露冷流萤湿不飞。"}
{"name": "渡易水", "author": "陈子龙", "poem": "并刀昨夜匣中鸣，燕赵悲歌最不平；\n易水潺湲云草碧，可怜无处送荆卿！"}
{"name": "即事", "author": "夏完淳", "poem": "复楚情何极，亡秦气未平。\n雄风清角劲，落日大旗明。\n缟素酬家国，戈船决死生！\n胡笳千古恨，一片月临城。战苦难酬国，仇深敢忆家？\n一身存汉腊，满目渺胡沙。\n落月翻旗影，清霜冷剑花。\n六军浑散尽，半夜起悲笳。一旅同仇谊，三秋故主怀。\n将星沉左辅，卿月隐中台。\n东阁尘宾幕，西征愧赋才。\n月明笳鼓切，今夜为谁哀。 "}
{"name": "别云间", "author": "夏完淳", "poem": "三年羁旅客，今日又南冠。\n无限山河泪，谁言天地宽。\n已知泉路近，欲别故乡难。\n毅魄归来日，灵旗空际看。"}
{"name": "闯王", "author": "明朝民歌", "poem": "朝求升，暮求合，近来贫汉难存活。\n早早开门拜闯王，管教大小都欢悦。\n杀牛羊，备酒浆，开了城门迎闯王，闯王来了不纳粮。\n吃他娘，着她娘，吃着不够有闯王。\n不当差，不纳粮，大家快活过一场。"}
{"name": "阻雪", "author": "吴伟业", "poem": "关山虽胜路难堪，才上征鞍又解骖。\n十丈黄尘千尺雪，可知俱不似江南。"}
{"name": "闻鹧鸪", "author": "尤侗", "poem": "鹧鸪声里夕阳西，陌上征人首尽低。\n遍地关山行不得，为谁辛苦尽情啼？"}
{"name": "出居庸关", "author": "朱彝尊", "poem": "居庸关上子规啼，饮马流泉落日低。\n雨雪自飞千嶂外，榆林只隔数峰西。"}
{"name": "真州绝句", "author": "王士祯", "poem": "江干多是钓人居，柳陌菱塘一带疏。\n好是日斜风定后，半江红树卖鲈鱼。"}
{"name": "过湖北山家", "author": "施闰章", "poem": "路回临石岸，树老出墙根。\n野水合诸涧，桃花成一村。\n呼鸡过篱栅，行酒尽儿孙。\n老矣吾将隐，前峰恰对门。"}
{"name": "自湘东驿遵陆至芦溪", "author": "查慎行", "poem": "黄花古渡接芦溪，行过萍乡路渐低。\n吠犬鸣鸡村远近，乳鹅新鸭岸东西。\n丝缫细雨沾衣润，刀剪良苗出水齐。\n犹与湖南风土近，春深无处不耕犁。"}
{"name": "舟夜书所见", "author": "查慎行", "poem": "月黑见渔灯，孤光一点萤。\n微微风簇浪，散作满河星。"}
{"name": "过许州", "author": "沈德潜", "poem": "到处陂塘决决流，垂杨百里罨平畴。\n行人便觉须眉绿，一路蝉声过许州。"}
{"name": "秣陵怀古", "author": "纳兰性德", "poem": "山色江声共寂寥，十三陵树晚萧萧。\n中原事业如江左，芳草何须怨六朝。"}
{"name": "萤火", "author": "赵执信", "poem": "和雨还穿户，经风忽过墙。\n虽缘草成质，不借月为光。\n解识幽人意，请今聊处囊。\n君看落空阔，何异大星芒。"}
{"name": "灵隐寺月夜", "author": "厉鹗", "poem": "夜寒香界白，涧曲寺门通。\n月在众峰顶，泉流乱叶中。\n一灯群动息，孤磬四天空。\n归路畏逢虎，况闻岩下风。"}
{"name": "竹石", "author": "郑燮", "poem": "咬定青山不放松，立根原在破岩中。\n千磨万击还坚劲，任尔东西南北风。"}
{"name": "山中雪后", "author": "郑燮", "poem": "晨起开门雪满山，雪晴云淡日光寒。\n檐流未滴梅花冻，一种清孤不等闲。"}
{"name": "渔家", "author": "郑燮", "poem": "卖得鲜鱼二百钱，籴粮炊饭放归船。\n拔来湿苇烧难着，晒在垂杨古岸边。"}
{"name": "偶然作", "author": "屈复", "poem": "百金买骏马，千金买美人；\n万金买高爵，何处买青春？"}
{"name": "岁暮到家", "author": "蒋士铨", "poem": "爱子心无尽，归家喜及辰。\n寒衣针线密，家信墨痕新。\n见面怜清瘦，呼儿问苦辛。\n低徊愧人子，不敢叹风尘。"}
{"name": "马嵬", "author": "袁枚", "poem": "莫唱当年长恨歌，人间亦自有银河。\n石壕村里夫妻别，泪比长生殿上多。"}
{"name": "夜过借园见主人坐月下吹笛", "author": "袁枚", "poem": "秋夜访秋士，先闻水上音。\n半天凉月色，一笛酒人心。\n响遏碧云近，香传红藕深。\n相逢清露下，流影湿衣襟。"}
{"name": "山行杂咏", "author": "袁枚", "poem": "十里崎岖半里平，一峰才送一峰迎。\n青山似茧将人裹，不信前头有路行。"}
{"name": "所见", "author": "袁枚", "poem": "牧童骑黄牛，歌声振林樾。\n意欲捕鸣蝉，忽然闭口立。"}
{"name": "遣兴", "author": "袁枚", "poem": "爱好由来下笔难，一诗千改始心安。\n阿婆还似初笄女，头未梳成不许看。"}
{"name": "富春至严陵山水甚佳", "author": "纪昀", "poem": "浓似春云淡似烟，参差绿到大江边。\n斜阳流水推篷坐，翠色随人欲上船。"}
{"name": "论诗", "author": "赵翼", "poem": "李杜诗篇万口传，至今已觉不新鲜。\n江山代有才人出，各领风骚数百年。"}
{"name": "山行", "author": "姚鼐", "poem": "布谷飞飞劝早耕，舂锄扑扑趁春晴。\n千层石树遥行路，一带山田放水声。"}
{"name": "感旧", "author": "黄景仁", "poem": "大道青楼望不遮，年时系马醉流霞。\n风前带是同心结，杯底人如解语花。\n下杜城边南北路，上阑门外去来车。\n匆匆觉得扬州梦，检点闲愁在鬓华。唤起窗前尚宿酲，啼鹃催去又声声。\n丹青旧誓相如札，禅榻经时杜牧情。\n别后相思空一水，重来回首已三生。\n云阶月地依然在，细逐空香百遍行。遮莫临行念我频，竹枝留涴泪痕新。\n多缘刺史无坚约，岂视萧郎作路人。\n望里彩云疑冉冉，愁边春水故粼粼。\n珊瑚百尺珠千斛，难换罗敷未嫁身。从此音尘各悄然，春山如黛草如烟。\n泪添吴苑三更雨，恨惹邮亭一夜眠。\n讵有青鸟缄别句，聊将锦瑟记流年。\n他时脱便微之过，百转千回只自怜。"}
{"name": "别老母", "author": "黄景仁", "poem": "搴帷拜母河梁去，白发愁看泪眼枯。\n惨惨柴门风雪夜，此时有子不如无。"}
{"name": "咏史", "author": "龚自珍", "poem": "金粉东南十五州，万重恩怨属名流。\n牢盆狎客操全算，团扇才人踞上游。\n避席畏闻文字狱，著书都为稻粱谋。\n田横五百人安在，难道归来尽列侯？"}
{"name": "己亥杂诗·其五", "author": "龚自珍", "poem": "浩荡离愁白日斜，吟鞭东指即天涯。\n落红不是无情物，化作春泥更护花。"}
{"name": "己亥杂诗", "author": "龚自珍", "poem": "九州生气恃风雷，万马齐喑究可哀。\n我劝天公重抖擞，不拘一格降人才。"}
{"name": "村居", "author": "高鼎", "poem": "草长莺飞二月天，拂堤杨柳醉春烟。\n儿童散学归来早，忙趁东风放纸鸢。"}
{"name": "画", "author": "王维", "poem": "远看山有色，近听水无声。\n春去花还在，人来鸟不惊。"}
{"name": "春愁", "author": "丘逢甲", "poem": "春愁难遣强看山，往事惊心泪欲潸。\n四百万人同一哭，去年今日割台湾。"}
{"name": "狱中题壁", "author": "谭嗣同", "poem": "望门投止思张俭，忍死须臾待杜根。\n我自横刀向天笑，去留肝胆两昆仑。望门投趾怜张俭，直谏陈书愧杜根。\n手掷欧刀仰天笑，留将公罪后人论。(版本二)"}
{"name": "读《陆放翁集》", "author": "梁启超", "poem": "诗界千年靡靡风，兵魂销尽国魂空。\n集中什九从军乐，亘古男儿一放翁。"}
{"name": "对酒", "author": "秋瑾", "poem": "不惜千金买宝刀，貂裘换酒也堪豪。\n一腔热血勤珍重，洒去犹能化碧涛。"}
{"name": "狱中赠邹容", "author": "章炳麟", "poem": "邹容吾小弟，被发下瀛州。\n快剪刀除辫，干牛肉作餱。\n英雄一入狱，天地亦悲秋。\n临命须掺手，乾坤只两头！"}
{"name": "菩萨蛮·平林漠漠烟如织", "author": "李白", "poem": "平林漠漠烟如织，寒山一带伤心碧。暝色入高楼，有人楼上愁。\n玉阶空伫立，宿鸟归飞急。何处是归程？长亭更短亭。"}
{"name": "忆秦娥·箫声咽", "author": "李白", "poem": "箫声咽，秦娥梦断秦楼月。秦楼月，年年柳色，灞陵伤别。\n乐游原上清秋节，咸阳古道音尘绝。音尘绝，西风残照，汉家陵阙。"}
{"name": "三五七言", "author": "李白", "poem": "秋风清，秋月明，\n落叶聚还散，寒鸦栖复惊。\n相思相见知何日？此时此夜难为情！\n入我相思门，知我相思苦，\n长相思兮长相忆，短相思兮无穷极，\n早知如此绊人心，何如当初莫相识。"}
{"name": "渔歌子·西塞山前白鹭飞", "author": "张志和", "poem": "西塞山前白鹭飞，桃花流水鳜鱼肥。\n青箬笠，绿蓑衣，斜风细雨不须归。"}
{"name": "调笑令·边草", "author": "戴叔伦", "poem": "边草，边草，边草尽来兵老。山南山北雪晴，千里万里月明。明月，明月，胡笳一声愁绝。"}
{"name": "宫中调笑·团扇", "author": "王建", "poem": "团扇，团扇，美人病来遮面。\n玉颜憔悴三年，谁复商量管弦。\n弦管，弦管，春草昭阳路断。"}
{"name": "竹枝词·山桃红花满上头", "author": "刘禹锡", "poem": "山桃红花满上头，蜀江春水拍山流。\n花红易衰似郎意，水流无限似侬愁。"}
{"name": "潇湘神·斑竹枝", "author": "刘禹锡", "poem": "斑竹枝，斑竹枝，泪痕点点寄相思。楚客欲听瑶瑟怨，潇湘深夜月明时。"}
{"name": "忆江南·江南好", "author": "白居易", "poem": "江南好，风景旧曾谙。日出江花红胜火，春来江水绿如蓝。能不忆江南？"}
{"name": "忆江南三首", "author": "白居易", "poem": "江南好，风景旧曾谙。日出江花红胜火，春来江水绿如蓝。能不忆江南？江南忆，最忆是杭州。山寺月中寻桂子，郡亭枕上看潮头。何日更重游？江南忆，其次忆吴宫。吴酒一杯春竹叶，吴娃双舞醉芙蓉。早晚复相逢？"}
{"name": "长相思·汴水流", "author": "白居易", "poem": "汴水流，泗水流，流到瓜州古渡头。吴山点点愁。\n思悠悠，恨悠悠，恨到归时方始休。月明人倚楼。"}
{"name": "花非花·花非花", "author": "白居易", "poem": "花非花，雾非雾。\n夜半来，天明去。\n来如春梦几多时？\n去似朝云无觅处。"}
{"name": "浪淘沙·借问江潮与海水", "author": "白居易", "poem": "借问江潮与海水，何似君情与妾心？\n相恨不如潮有信，相思始觉海非深。"}
{"name": "采莲子·菡萏香连十顷陂", "author": "皇甫松", "poem": "菡萏香连十顷陂(举棹)，小姑贪戏采莲迟。\n晚来弄水船头湿(举棹)，更脱红裙裹鸭儿。"}
{"name": "梦江南·兰烬落", "author": "皇甫松", "poem": "兰烬落，屏上暗红蕉。闲梦江南梅熟日，夜船吹笛雨萧萧。人语驿边桥。"}
{"name": "望江南·梳洗罢", "author": "温庭筠", "poem": "梳洗罢，独倚望江楼。过尽千帆皆不是，斜晖脉脉水悠悠。肠断白蘋洲。"}
{"name": "菩萨蛮·小山重叠金明灭", "author": "温庭筠", "poem": "小山重叠金明灭，鬓云欲度香腮雪。懒起画蛾眉，弄妆梳洗迟。\n照花前后镜，花面交相映。新帖绣罗襦，双双金鹧鸪。"}
{"name": "更漏子·柳丝长", "author": "温庭筠", "poem": "柳丝长，春雨细，花外漏声迢递。惊塞雁，起城乌，画屏金鹧鸪。\n香雾薄，透帘幕，惆怅谢家池阁。红烛背，绣帘垂，梦长君不知。"}
{"name": "菩萨蛮·红楼别夜堪惆怅", "author": "韦庄", "poem": "红楼别夜堪惆怅，香灯半卷流苏帐。残月出门时，美人和泪辞。\n琵琶金翠羽，弦上黄莺语。劝我早还家，绿窗人似花。"}
{"name": "菩萨蛮·人人尽说江南好", "author": "韦庄", "poem": "人人尽说江南好，游人只合江南老。春水碧于天，画船听雨眠。\n垆边人似月，皓腕凝霜雪。未老莫还乡，还乡须断肠。"}
{"name": "菩萨蛮·劝君今夜须沉醉", "author": "韦庄", "poem": "劝君今夜须沉醉，尊前莫话明朝事。珍重主人心，酒深情亦深。\n须愁春漏短，莫诉金杯满。遇酒且呵呵，人生能几何。"}
{"name": "女冠子·四月十七", "author": "韦庄", "poem": "四月十七，正是去年今日，别君时。忍泪佯低面，含羞半敛眉。\n不知魂已断，空有梦相随。除却天边月，没人知。"}
{"name": "女冠子·昨夜夜半", "author": "韦庄", "poem": "昨夜夜半，枕上分明梦见。语多时。依旧桃花面，频低柳叶眉。\n半羞还半喜，欲去又依依。觉来知是梦，不胜悲。"}
{"name": "思帝乡·春日游", "author": "韦庄", "poem": "春日游，杏花吹满头。陌上谁家年少，足风流。\n妾拟将身嫁与，一生休。纵被无情弃，不能羞。"}
{"name": "浣溪沙·红蓼渡头秋正雨", "author": "薛昭蕴", "poem": "红蓼渡头秋正雨，印沙鸥迹自成行，整鬟飘袖野风香。\n不语含嚬深浦里，几回愁煞棹船郎，燕归帆尽水茫茫。"}
{"name": "忆江南·衔泥燕", "author": "牛峤", "poem": "衔泥燕，飞到画堂前。占得杏梁安稳处，体轻唯有主人怜，堪羡好因缘。"}
{"name": "生查子·新月曲如眉", "author": "牛希济", "poem": "新月曲如眉，未有团圞意。红豆不堪看，满眼相思泪。\n终日劈桃穰，仁在心儿里。两朵隔墙花，早晚成连理。"}
{"name": "巫山一段云·古庙依青嶂", "author": "李珣", "poem": "古庙依青嶂，行宫枕碧流。水声山色锁妆楼。往事思悠悠。\n云雨朝还暮，烟花春复秋。啼猿何必近孤舟。行客自多愁。"}
{"name": "南乡子·乘彩舫", "author": "李珣", "poem": "乘彩舫，过莲塘，棹歌惊起睡鸳鸯。游女带香偎伴笑，争窈窕，竞折团荷遮晚照。"}
{"name": "诉衷情·永夜抛人何处去", "author": "顾复", "poem": "永夜抛人何处去？绝来音。香阁掩，眉敛，月将沉。\n争忍不相寻？怨孤衾。换我心，为你心，始知相忆深。"}
{"name": "浣溪沙·蓼岸风多橘柚香", "author": "孙光完", "poem": "蓼岸风多橘柚香。江边一望楚天长。片帆烟际闪孤光。\n目送征鸿飞杳杳，思随流水去茫茫。兰红波碧忆潇湘。"}
{"name": "谒金门·风乍起", "author": "冯延巳", "poem": "风乍起，吹皱一池春水。闲引鸳鸯香径里，手挼红杏蕊。\n斗鸭阑干独倚，碧玉搔头斜坠。终日望君君不至，举头闻鹊喜。"}
{"name": "鹊踏枝·谁道闲情抛掷久", "author": "冯延巳", "poem": "谁道闲情抛掷久？每到春来，惆怅还依旧。日日花前常病酒，敢辞镜里朱颜瘦。\n河畔青芜堤上柳，为问新愁，何事年年有？独立小桥风满袖，平林新月人归后。"}
{"name": "鹊踏枝·几日行云何处去", "author": "冯延巳", "poem": "几日行云何处去？忘却归来，不道春将暮。百草千花寒食路，香车系在谁家树？\n泪眼倚楼频独语。双燕来时，陌上相逢否？撩乱春愁如柳絮，依依梦里无寻处。"}
{"name": "清平乐·雨晴烟晚", "author": "冯延巳", "poem": "雨晴烟晚。绿水新池满。双燕飞来垂柳院，小阁画帘高卷。\n黄昏独倚朱阑。西南新月眉弯。砌下落花风起，罗衣特地春寒。 "}
{"name": "长命女·春日宴", "author": "冯延巳", "poem": "春日宴，绿酒一杯歌一遍。再拜陈三愿：一愿郎君千岁，二愿妾身常健，三愿如同梁上燕，岁岁长相见。"}
{"name": "摊破浣溪沙", "author": "李璟", "poem": "菡萏香销翠叶残，西风愁起绿波间。还与韶光共憔悴，不堪看。\n细雨梦回鸡塞远，小楼吹彻玉笙寒。多少泪珠何限恨，倚阑干。"}
{"name": "摊破浣溪沙", "author": "李璟", "poem": "手卷真珠上玉钩，依前春恨锁重楼。风里落花谁是主？思悠悠。\n青鸟不传云外信，丁香空结雨中愁。回首绿波三楚暮，接天流。"}
{"name": "乌夜啼·昨夜风兼雨", "author": "李煜", "poem": "昨夜风兼雨，帘帏飒飒秋声。烛残漏断频欹枕，起坐不能平。　\n世事漫随流水，算来一梦浮生。醉乡路稳宜频到，此外不堪行。"}
{"name": "虞美人·春花秋月何时了", "author": "李煜", "poem": "春花秋月何时了？往事知多少。小楼昨夜又东风，故国不堪回首月明中。\n雕栏玉砌应犹在，只是朱颜改。问君能有几多愁？恰似一江春水向东流。"}
{"name": "虞美人·风回小院庭芜绿", "author": "李煜", "poem": "风回小院庭芜绿，柳眼春相续。凭阑半日独无言，依旧竹声新月似当年。\n笙歌未散尊罍在，池面冰初解。烛明香暗画堂深，满鬓青霜残雪思难任。"}
{"name": "相见欢·无言独上西楼", "author": "李煜", "poem": "无言独上西楼，月如钩。寂寞梧桐深院锁清秋。\n剪不断，理还乱，是离愁。别是一般滋味在心头。"}
{"name": "相见欢·林花谢了春红", "author": "李煜", "poem": "林花谢了春红，太匆匆。无奈朝来寒雨晚来风。\n胭脂泪，相留醉，几时重。自是人生长恨水长东。"}
{"name": "长相思·一重山", "author": "李煜", "poem": "一重山，两重山。山远天高烟水寒，相思枫叶丹。\n菊花开，菊花残。塞雁高飞人未还，一帘风月闲。"}
{"name": "浪淘沙令·帘外雨潺潺", "author": "李煜", "poem": "帘外雨潺潺，春意阑珊。罗衾不耐五更寒。梦里不知身是客，一晌贪欢。\n独自莫凭栏，无限江山。别时容易见时难。流水落花春去也，天上人间。"}
{"name": "清平乐·别来春半", "author": "李煜", "poem": "别来春半，触目柔肠断。砌下落梅如雪乱，拂了一身还满。\n雁来音信无凭，路遥归梦难成。离恨恰如春草，更行更远还生。"}
{"name": "捣练子令·深院静", "author": "李煜", "poem": "深院静，小庭空，断续寒砧断续风。\n无奈夜长人不寐，数声和月到帘栊。"}
{"name": "破阵子·四十年来家国", "author": "李煜", "poem": "四十年来家国，三千里地山河。凤阁龙楼连霄汉，玉树琼枝作烟萝，几曾识干戈？\n一旦归为臣虏，沈腰潘鬓消磨。最是仓皇辞庙日，教坊犹奏别离歌，垂泪对宫娥。"}
{"name": "临江仙·饮散离亭西去", "author": "徐昌图", "poem": "饮散离亭西去，浮生长恨飘蓬。回头烟柳渐重重。淡云孤雁远，寒日暮天红。\n今夜画船何处？潮平淮月朦胧。酒醒人静奈愁浓。残灯孤枕梦，轻浪五更风。"}
{"name": "菩萨蛮·枕前发尽千般愿", "author": "佚名", "poem": "枕前发尽千般愿，要休且待青山烂。水面上秤锤浮，直待黄河彻底枯。\n白日参辰现，北斗回南面。休即未能休，且待三更见日头。"}
{"name": "鹊踏枝·叵耐灵鹊多谩语", "author": "佚名", "poem": "叵耐灵鹊多谩语，送喜何曾有凭据？几度飞来活捉取，锁上金笼休共语。\n比拟好心来送喜，谁知锁我在金笼里。欲他征夫早归来，腾身却放我向青云里。"}
{"name": "浣溪沙·五两竿头风欲平", "author": "佚名", "poem": "五两竿头风欲平，长风举棹觉船轻。柔橹不施停却棹，是船行。\n满眼风波多闪灼，看山恰似走来迎。仔细看山山不动，是船行。"}
{"name": "望江南·天上月", "author": "佚名", "poem": "天上月，遥望似一团银。夜久更阑风渐紧。与奴吹散月边云。照见负心人。"}
{"name": "点绛唇·感兴", "author": "王禹偁", "poem": "雨恨云愁，江南依旧称佳丽。水村渔市，一缕孤烟细。\n天际征鸿，遥认行如缀。平生事，此时凝睇，谁会凭栏意。"}
{"name": "酒泉子·长忆观潮", "author": "潘阆", "poem": "长忆观潮，满郭人争江上望。来疑沧海尽成空，万面鼓声中。 \n弄潮儿向涛头立，手把红旗旗不湿。别来几向梦中看，梦觉尚心寒。"}
{"name": "相思令·吴山青", "author": "林逋", "poem": "吴山青，越山青，两岸青山相送迎，谁知离别情？(谁知离别情 一作：争忍有离情)\n君泪盈，妾泪盈，罗带同心结未成，江边潮已平。"}
{"name": "踏莎行·春暮", "author": "寇准", "poem": "春色将阑，莺声渐老，红英落尽青梅小。画堂人静雨蒙蒙，屏山半掩余香袅。\n密约沉沉，离情杳杳，菱花尘满慵将照。倚楼无语欲销魂，长空黯淡连芳草。"}
{"name": "苏幕遮·怀旧", "author": "范仲淹", "poem": "碧云天，黄叶地，秋色连波，波上寒烟翠。山映斜阳天接水，芳草无情，更在斜阳外。\n黯乡魂，追旅思，夜夜除非，好梦留人睡。明月楼高休独倚，酒入愁肠，化作相思泪。"}
{"name": "渔家傲·秋思", "author": "范仲淹", "poem": "塞下秋来风景异，衡阳雁去无留意。四面边声连角起，千嶂里，长烟落日孤城闭。\n浊酒一杯家万里，燕然未勒归无计。羌管悠悠霜满地，人不寐，将军白发征夫泪。"}
{"name": "蝶恋花·伫倚危楼风细细", "author": "柳永", "poem": "伫倚危楼风细细，望极春愁，黯黯生天际。草色烟光残照里，无言谁会凭阑意。\n拟把疏狂图一醉，对酒当歌，强乐还无味。衣带渐宽终不悔，为伊消得人憔悴。"}
{"name": "定风波·自春来", "author": "柳永", "poem": "自春来、惨绿愁红，芳心是事可可。日上花梢，莺穿柳带，犹压香衾卧。暖酥消、腻云亸，终日厌厌倦梳裹。无那。恨薄情一去，音书无个。\n早知恁么，悔当初、不把雕鞍锁。向鸡窗，只与蛮笺象管，拘束教吟课。镇相随、莫抛躲，针线闲拈伴伊坐。和我。免使年少，光阴虚过。"}
{"name": "雨霖铃·寒蝉凄切", "author": "柳永", "poem": "寒蝉凄切，对长亭晚，骤雨初歇。都门帐饮无绪，留恋处，兰舟催发。执手相看泪眼，竟无语凝噎。念去去，千里烟波，暮霭沉沉楚天阔。\n多情自古伤离别，更那堪，冷落清秋节！今宵酒醒何处？杨柳岸，晓风残月。此去经年，应是良辰好景虚设。便纵有千种风情，更与何人说？"}
{"name": "望海潮·东南形胜", "author": "柳永", "poem": "东南形胜，三吴都会，钱塘自古繁华。烟柳画桥，风帘翠幕，参差十万人家。云树绕堤沙，怒涛卷霜雪，天堑无涯。市列珠玑，户盈罗绮，竞豪奢。\n重湖叠巘清嘉，有三秋桂子，十里荷花。羌管弄晴，菱歌泛夜，嬉嬉钓叟莲娃。千骑拥高牙，乘醉听箫鼓，吟赏烟霞。异日图将好景，归去凤池夸。"}
{"name": "迷仙引·才过笄年", "author": "柳永", "poem": "才过笄年，初绾云鬟，便学歌舞。席上尊前，王孙随分相许。算等闲、酬一笑，便千金慵觑。常只恐、容易蕣华偷换，光阴虚度。 \n已受君恩顾，好与花为主。万里丹霄，何妨携手同归去。永弃却、烟花伴侣。免教人见妾，朝云暮雨。"}
{"name": "八声甘州", "author": "柳永", "poem": "对潇潇暮雨洒江天，一番洗清秋。渐霜风凄紧，关河冷落，残照当楼。是处红衰翠减，苒苒物华休。唯有长江水，无语东流。(凄紧 一作：凄惨) \n不忍登高临远，望故乡渺邈，归思难收。叹年来踪迹，何事苦淹留。想佳人妆楼颙望，误几回、天际识归舟。争知我，倚阑杆处，正恁凝愁！ "}
{"name": "安公子·远岸收残雨", "author": "柳永", "poem": "远岸收残雨。雨残稍觉江天暮。拾翠汀洲人寂静，立双双鸥鹭。望几点、渔灯隐映蒹葭浦。停画桡、两两舟人语。道去程今夜，遥指前村烟树。\n游宦成羁旅。短樯吟倚闲凝伫。万水千山迷远近，想乡关何处。自别后、风亭月榭孤欢聚。刚断肠、惹得离情苦。听杜宇声声，劝人不如归去。"}
{"name": "鹤冲天·黄金榜上", "author": "柳永", "poem": "黄金榜上，偶失龙头望。明代暂遗贤，如何向。未遂风云便，争不恣狂荡。何须论得丧？才子词人，自是白衣卿相。\n烟花巷陌，依约丹青屏障。幸有意中人，堪寻访。且恁偎红倚翠，风流事，平生畅。青春都一饷。忍把浮名，换了浅斟低唱！"}
{"name": "天仙子·水调数声持酒听", "author": "张先", "poem": "时为嘉禾小倅，以病眠，不赴府会。水调数声持酒听，午醉醒来愁未醒。送春春去几时回？临晚镜，伤流景，往事后期空记省。\n沙上并禽池上暝，云破月来花弄影。重重帘幕密遮灯，风不定，人初静，明日落红应满径。"}
{"name": "千秋岁·数声鶗鴂", "author": "张先", "poem": "数声鶗鴂，又报芳菲歇。惜春更把残红折。雨轻风色暴，梅子青时节。永丰柳，无人尽日飞花雪。(飞花雪 一作：花飞雪)\n莫把幺弦拨，怨极弦能说。天不老，情难绝。心似双丝网，中有千千结。夜过也，东窗未白凝残月。"}
{"name": "青门引·春思", "author": "张先", "poem": "乍暖还轻冷。风雨晚来方定。庭轩寂寞近清明，残花中酒，又是去年病。 \n楼头画角风吹醒。入夜重门静。那堪更被明月，隔墙送过秋千影。"}
{"name": "醉垂鞭·双蝶绣罗裙", "author": "张先", "poem": "双蝶绣罗裙。东池宴。初相见。朱粉不深匀。闲花淡淡春。 \n细看诸处好。人人道。柳腰身。昨日乱山昏。来时衣上云。"}
{"name": "浣溪沙·一曲新词酒一杯", "author": "晏殊", "poem": "一曲新词酒一杯，去年天气旧亭台。夕阳西下几时回？\n无可奈何花落去，似曾相识燕归来。小园香径独徘徊。"}
{"name": "浣溪沙·一向年光有限身", "author": "晏殊", "poem": "一向年光有限身，等闲离别易销魂，酒筵歌席莫辞频。\n满目山河空念远，落花风雨更伤春，不如怜取眼前人。"}
{"name": "清平乐·红笺小字", "author": "晏殊", "poem": "红笺小字，说尽平生意。鸿雁在云鱼在水，惆怅此情难寄。 \n斜阳独倚西楼，遥山恰对帘钩。人面不知何处，绿波依旧东流。"}
{"name": "山亭柳·赠歌者", "author": "晏殊", "poem": "家住西秦。赌博艺随身。花柳上、斗尖新。偶学念奴声调，有时高遏行云。蜀锦缠头无数，不负辛勤。 \n数年来往咸京道，残杯冷炙漫消魂。衷肠事、托何人。若有知音见采，不辞遍唱阳春。一曲当筵落泪，重掩罗巾。"}
{"name": "蝶恋花·槛菊愁烟兰泣露", "author": "晏殊", "poem": "槛菊愁烟兰泣露，罗幕轻寒，燕子双飞去。明月不谙离恨苦，斜光到晓穿朱户。\n昨夜西风凋碧树，独上高楼，望尽天涯路。欲寄彩笺兼尺素，山长水阔知何处？"}
{"name": "破阵子·春景", "author": "晏殊", "poem": "燕子来时新社，梨花落后清明。池上碧苔三四点，叶底黄鹂一两声。日长飞絮轻。\n巧笑东邻女伴，采桑径里逢迎。疑怪昨宵春梦好，元是今朝斗草赢。笑从双脸生。"}
{"name": "离亭燕·一带江山如画", "author": "张昪", "poem": "一带江山如画，风物向秋潇洒。水浸碧天何处断？霁色冷光相射。蓼屿荻花洲，掩映竹篱茅舍。\n云际客帆高挂，烟外酒旗低亚。多少六朝兴废事，尽入渔樵闲话。怅望倚层楼，寒日无言西下。"}
{"name": "玉楼春·春景", "author": "宋祁", "poem": "东城渐觉风光好，縠皱波纹迎客棹。绿杨烟外晓寒轻，红杏枝头春意闹。\n浮生长恨欢娱少，肯爱千金轻一笑。为君持酒劝斜阳，且向花间留晚照。"}
{"name": "贺圣朝·留别", "author": "叶清臣", "poem": "满斟绿醑留君住。莫匆匆归去。三分春色二分愁，更一分风雨。\n花开花谢、都来几许。且高歌休诉。不知来岁牡丹时，再相逢何处。"}
{"name": "诉衷情·眉意", "author": "欧阳修", "poem": "清晨帘幕卷轻霜。呵手试梅妆。都缘自有离恨，故画作远山长。\n思往事，惜流芳。易成伤。拟歌先敛，欲笑还颦，最断人肠。"}
{"name": "踏莎行·候馆梅残", "author": "欧阳修", "poem": "候馆梅残，溪桥柳细。草薰风暖摇征辔。离愁渐远渐无穷，迢迢不断如春水。 \n寸寸柔肠，盈盈粉泪。楼高莫近危阑倚。平芜尽处是春山，行人更在春山外。"}
{"name": "生查子·元夕", "author": "欧阳修", "poem": "去年元夜时，花市灯如昼。\n月上柳梢头，人约黄昏后。\n今年元夜时，月与灯依旧。\n不见去年人，泪湿春衫袖。"}
{"name": "蝶恋花·庭院深深深几许", "author": "欧阳修", "poem": "庭院深深深几许，杨柳堆烟，帘幕无重数。玉勒雕鞍游冶处，楼高不见章台路。\n雨横风狂三月暮，门掩黄昏，无计留春住。泪眼问花花不语，乱红飞过秋千去。"}
{"name": "渔家傲·花底忽闻敲两桨", "author": "欧阳修", "poem": "花底忽闻敲两桨。逡巡女伴来寻访。酒盏旋将荷叶当。莲舟荡。时时盏里生红浪。\n花气酒香清厮酿。花腮酒面红相向。醉倚绿阴眠一饷。惊起望。船头阁在沙滩上。"}
{"name": "渔家傲·近日门前溪水涨", "author": "欧阳修", "poem": "近日门前溪水涨。郎船几度偷相访。船小难开红斗帐。无计向。合欢影里空惆怅。\n愿妾身为红菡萏。年年生在秋江上。重愿郎为花底浪。无隔障。随风逐雨长来往。"}
{"name": "浪淘沙·把酒祝东风", "author": "欧阳修", "poem": "把酒祝东风，且共从容。垂杨紫陌洛城东。总是当时携手处，游遍芳丛。\n聚散苦匆匆，此恨无穷。今年花胜去年红。可惜明年花更好，知与谁同？"}
{"name": "凤箫吟·锁离愁", "author": "韩缜", "poem": "锁离愁，连绵无际，来时陌上初熏。绣帏人念远，暗垂珠泪，泣送征轮。长亭长在眼，更重重、远水孤云。但望极楼高，尽日目断王孙。 \n消魂。池塘别后，曾行处、绿妒轻裙。恁时携素手，乱花飞絮里，缓步香茵。朱颜空自改，向年年、芳意长新。遍绿野，嬉游醉眼，莫负青春。"}
{"name": "桂枝香·金陵怀古", "author": "王安石", "poem": "登临送目，正故国晚秋，天气初肃。千里澄江似练，翠峰如簇。归帆去棹残阳里，背西风，酒旗斜矗。彩舟云淡，星河鹭起，画图难足。(归帆 一作：征帆)\n念往昔，繁华竞逐，叹门外楼头，悲恨相续。千古凭高对此，谩嗟荣辱。六朝旧事随流水，但寒烟衰草凝绿。至今商女，时时犹唱，后庭遗曲。"}
{"name": "渔家傲·平岸小桥千嶂抱", "author": "王安石", "poem": "平岸小桥千嶂抱。柔蓝一水萦花草。茅屋数间窗窈窕。尘不到。时时自有春风扫。\n午枕觉来闻语鸟。欹眠似听朝鸡早。忽忆故人今总老。贪梦好。茫然忘了邯郸道。"}
{"name": "浪淘沙令·伊吕两衰翁", "author": "王安石", "poem": "伊吕两衰翁，历遍穷通。一为钓叟一耕佣。若使当时身不遇，老了英雄。\n汤武偶相逢，风虎云龙。兴王只在谈笑中。直至如今千载后，谁与争功！"}
{"name": "清平乐·春晚", "author": "王安国", "poem": "留春不住，费尽莺儿语。满地残红宫锦污，昨夜南园风雨。\n小怜初上琵琶，晓来思绕天涯。不肯画堂朱户，春风自在杨花。"}
{"name": "卜算子·送鲍浩然之浙东", "author": "王观", "poem": "水是眼波横，山是眉峰聚。欲问行人去那边？眉眼盈盈处。\n才始送春归，又送君归去。若到江南赶上春，千万和春住。"}
{"name": "临江仙·梦后楼台高锁", "author": "晏几道", "poem": "梦后楼台高锁，酒醒帘幕低垂。去年春恨却来时。落花人独立，微雨燕双飞。 \n记得小蘋初见，两重心字罗衣。琵琶弦上说相思。当时明月在，曾照彩云归。"}
{"name": "蝶恋花·醉别西楼醒不记", "author": "晏几道", "poem": "醉别西楼醒不记。春梦秋云，聚散真容易。斜月半窗还少睡。画屏闲展吴山翠。 \n衣上酒痕诗里字。点点行行，总是凄凉意。红烛自怜无好计。夜寒空替人垂泪。"}
{"name": "清平乐·留人不住", "author": "晏几道", "poem": "留人不住，醉解兰舟去。一棹碧涛春水路，过尽晓莺啼处。\n渡头杨柳青青，枝枝叶叶离情。此后锦书休寄，画楼云雨无凭。"}
{"name": "鹧鸪天·彩袖殷勤捧玉钟", "author": "晏几道", "poem": "彩袖殷勤捧玉钟，当年拚却醉颜红。舞低杨柳楼心月，歌尽桃花扇底风。\n从别后，忆相逢，几回魂梦与君同。今宵剩把银釭照，犹恐相逢是梦中。"}
{"name": "鹧鸪天·小令尊前见玉箫", "author": "晏几道", "poem": "小令尊前见玉箫。银灯一曲太妖娆。歌中醉倒谁能恨，唱罢归来酒未消。 \n春悄悄，夜迢迢。碧云天共楚宫遥。梦魂惯得无拘检，又踏杨花过谢桥。"}
{"name": "阮郎归·旧香残粉似当初", "author": "晏几道", "poem": "旧香残粉似当初。人情恨不如。一春犹有数行书。秋来书更疏。 \n衾凤冷，枕鸳孤。愁肠待酒舒。梦魂纵有也成虚。那堪和梦无。"}
{"name": "卖花声·题岳阳楼", "author": "张舜民", "poem": "木叶下君山。空水漫漫。十分斟酒敛芳颜。不是渭城西去客，休唱阳关。\n醉袖抚危栏。天淡云闲。何人此路得生还。回首夕阳红尽处，应是长安。"}
{"name": "水龙吟·次韵章质夫杨花词", "author": "苏轼", "poem": "似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被、莺呼起。\n不恨此花飞尽，恨西园、落红难缀。晓来雨过，遗踪何在？一池萍碎。春色三分，二分尘土，一分流水。细看来，不是杨花，点点是离人泪。"}
{"name": "水调歌头·丙辰中秋", "author": "苏轼", "poem": "丙辰中秋，欢饮达旦，大醉，作此篇，兼怀子由。明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。(何似 一作：何时；又恐 一作：惟 / 唯恐)\n转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。"}
{"name": "念奴娇·赤壁怀古", "author": "苏轼", "poem": "大江东去，浪淘尽，千古风流人物。\n故垒西边，人道是，三国周郎赤壁。\n乱石穿空，惊涛拍岸，卷起千堆雪。\n江山如画，一时多少豪杰。遥想公瑾当年，小乔初嫁了，雄姿英发。\n羽扇纶巾，谈笑间，樯橹灰飞烟灭。(樯橹 一作：强虏)\n故国神游，多情应笑我，早生华发。\n人生如梦，一尊还酹江月。(人生 一作：人间；尊 同：樽) "}
{"name": "西江月·世事一场大梦", "author": "苏轼", "poem": "世事一场大梦，人生几度秋凉？夜来风叶已鸣廊。看取眉头鬓上。\n酒贱常愁客少，月明多被云妨。中秋谁与共孤光。把盏凄然北望。 "}
{"name": "西江月·顷在黄州", "author": "苏轼", "poem": "顷在黄州，春夜行蕲水中，过酒家饮，酒醉，乘月至一溪桥上，解鞍曲肱，醉卧少休。及觉已晓，乱山攒拥，流水锵然，疑非尘世也。书此语桥柱上。照野弥弥浅浪，横空隐隐层霄。障泥未解玉骢骄，我欲醉眠芳草。\n可惜一溪风月，莫教踏碎琼瑶。解鞍欹枕绿杨桥，杜宇一声春晓。"}
{"name": "临江仙·夜饮东坡醒复醉", "author": "苏轼", "poem": "夜饮东坡醒复醉，归来仿佛三更。家童鼻息已雷鸣。敲门都不应，倚杖听江声。 \n长恨此身非我有，何时忘却营营。夜阑风静縠纹平。小舟从此逝，江海寄余生。"}
{"name": "定风波·莫听穿林打叶声", "author": "苏轼", "poem": "三月七日，沙湖道中遇雨，雨具先去，同行皆狼狈，余独不觉。已而遂晴，故作此。莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。\n料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。"}
{"name": "卜算子·黄州定慧院寓居作", "author": "苏轼", "poem": "缺月挂疏桐，漏断人初静。谁见幽人独往来，缥缈孤鸿影。\n惊起却回头，有恨无人省。拣尽寒枝不肯栖，寂寞沙洲冷。"}
{"name": "洞仙歌·冰肌玉骨", "author": "苏轼", "poem": "仆七岁时，见眉州老尼，姓朱，忘其名，年九十岁。自言尝随其师入蜀主孟昶宫中，一日大热，蜀主与花蕊夫人夜纳凉摩诃池上，作一词，朱具能记之。今四十年，朱已死久矣，人无知此词者，但记其首两句，暇日寻味，岂《洞仙歌》令乎？乃为足之云。冰肌玉骨，自清凉无汗。水殿风来暗香满。绣帘开，一点明月窥人，人未寝，欹枕钗横鬓乱。\n起来携素手，庭户无声，时见疏星渡河汉。试问夜如何？夜已三更，金波淡，玉绳低转。但屈指西风几时来，又不道流年暗中偷换。"}
{"name": "江城子·密州出猎", "author": "苏轼", "poem": "老夫聊发少年狂，左牵黄，右擎苍，锦帽貂裘，千骑卷平冈。为报倾城随太守，亲射虎，看孙郎。\n酒酣胸胆尚开张。鬓微霜，又何妨！持节云中，何日遣冯唐？会挽雕弓如满月，西北望，射天狼。"}
{"name": "江城子", "author": "苏轼", "poem": "十年生死两茫茫，不思量，自难忘。千里孤坟，无处话凄凉。纵使相逢应不识，尘满面，鬓如霜。\n夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜，短松冈。"}
{"name": "蝶恋花·春景", "author": "苏轼", "poem": "花褪残红青杏小。燕子飞时，绿水人家绕。枝上柳绵吹又少，天涯何处无芳草。\n墙里秋千墙外道。墙外行人，墙里佳人笑。笑渐不闻声渐悄，多情却被无情恼。"}
{"name": "永遇乐·彭城夜宿燕子楼", "author": "苏轼", "poem": "彭城夜宿燕子楼，梦盼盼，因作此词。明月如霜，好风如水，清景无限。曲港跳鱼，圆荷泻露，寂寞无人见。紞如三鼓，铿然一叶，黯黯梦云惊断。夜茫茫，重寻无处，觉来小园行遍。 \n天涯倦客，山中归路，望断故园心眼。燕子楼空，佳人何在，空锁楼中燕。古今如梦，何曾梦觉，但有旧欢新怨。异时对，黄楼夜景，为余浩叹。 "}
{"name": "浣溪沙·游蕲水清泉寺", "author": "苏轼", "poem": "游蕲水清泉寺，寺临兰溪，溪水西流。山下兰芽短浸溪，松间沙路净无泥，萧萧暮雨子规啼。\n谁道人生无再少？门前流水尚能西！休将白发唱黄鸡。"}
{"name": "浣溪沙·簌簌衣巾落枣花", "author": "苏轼", "poem": "徐门石潭谢雨，道上作五首。潭在城东二十里，常与泗水增减清浊相应。簌簌衣巾落枣花，村南村北响缲车，牛衣古柳卖黄瓜。\n酒困路长惟欲睡，日高人渴漫思茶。敲门试问野人家。"}
{"name": "卜算子·我住长江头", "author": "李之仪", "poem": "我住长江头，君住长江尾。日日思君不见君，共饮长江水。 \n此水几时休，此恨何时已。只愿君心似我心，定不负相思意。"}
{"name": "减字木兰花·竞渡", "author": "黄裳", "poem": "红旗高举，飞出深深杨柳渚。鼓击春雷，直破烟波远远回。\n欢声震地，惊退万人争战气。金碧楼西，衔得锦标第一归。"}
{"name": "眼儿媚·杨柳丝丝弄轻柔", "author": "王雾", "poem": "杨柳丝丝弄轻柔，烟缕织成愁。海棠未雨，梨花先雪，一半春休。\n而今往事难重省，归梦绕秦楼。相思只在，丁香枝上，豆蔻梢头。"}
{"name": "念奴娇·断虹霁雨", "author": "黄庭坚", "poem": "八月十七日，同诸生步自永安城楼，过张宽夫园待月。偶有名酒，因以金荷酌众客。客有孙彦立，善吹笛。援笔作乐府长短句，文不加点。断虹霁雨，净秋空，山染修眉新绿。桂影扶疏，谁便道，今夕清辉不足？万里青天，姮娥何处，驾此一轮玉。寒光零乱，为谁偏照醽醁？\n年少从我追游，晚凉幽径，绕张园森木。共倒金荷，家万里，难得尊前相属。老子平生，江南江北，最爱临风曲。孙郎微笑，坐来声喷霜竹。"}
{"name": "水调歌头·游览", "author": "黄庭坚", "poem": "瑶草一何碧，春入武陵溪。溪上桃花无数，枝上有黄鹂。我欲穿花寻路，直入白云深处，浩气展虹霓。只恐花深里，红露湿人衣。\n坐玉石，倚玉枕，拂金徽。谪仙何处？无人伴我白螺杯。我为灵芝仙草，不为朱唇丹脸，长啸亦何为？醉舞下山去，明月逐人归。"}
{"name": "清平乐·春归何处", "author": "黄庭坚", "poem": "春归何处？寂寞无行路。若有人知春去处，唤取归来同住。 \n春无踪迹谁知？除非问取黄鹂。百啭无人能解，因风飞过蔷薇。"}
{"name": "洞仙歌·雪云散尽", "author": "李元膺", "poem": "一年春物，惟梅柳间意味最深。至莺花烂漫时，则春已衰迟，使人无复新意。予作《洞仙歌》，使探春者歌之，无后时之悔。雪云散尽，放晓晴池院。杨柳于人便青眼。更风流多处，一点梅心，相映远，约略颦轻笑浅。\n一年春好处，不在浓芳，小艳疏香最娇软。到清明时候，百紫千红，花正乱，已失春风一半。早占取韶光共追游，但莫管春寒，醉红自暖。 "}
{"name": "渔家傲·小雨纤纤风细细", "author": "朱服", "poem": "小雨纤纤风细细，万家杨柳青烟里。恋树湿花飞不起，愁无比，和春付与东流水。\n九十光阴能有几？金龟解尽留无计。寄语东阳沽酒市，拚一醉，而今乐事他年泪。"}
{"name": "青门饮·寄宠人", "author": "时彦", "poem": "胡马嘶风，汉旗翻雪，彤云又吐，一竿残照。古木连空，乱山无数，行尽暮沙衰草。星斗横幽馆，夜无眠、灯花空老。雾浓香鸭，冰凝泪烛，霜天难晓。 \n长记小妆才了，一杯未尽，离怀多少。醉里秋波，梦中朝雨，都是醒时烦恼。料有牵情处，忍思量、耳边曾道。甚时跃马归来，认得迎门轻笑。"}
{"name": "望海潮·洛阳怀古", "author": "秦观", "poem": "梅英疏淡，冰澌溶泄，东风暗换年华。金谷俊游，铜驼巷陌，新晴细履平沙。长记误随车。正絮翻蝶舞，芳思交加。柳下桃蹊，乱分春色到人家。\n西园夜饮鸣笳。有华灯碍月，飞盖妨花。兰苑未空，行人渐老，重来是事堪嗟。烟暝酒旗斜。但倚楼极目，时见栖鸦。无奈归心，暗随流水到天涯。"}
{"name": "八六子·倚危亭", "author": "秦观", "poem": "倚危亭。恨如芳草，萋萋刬尽还生。念柳外青骢别后，水边红袂分时，怆然暗惊。\n无端天与娉婷。夜月一帘幽梦，春风十里柔情。怎奈向、欢娱渐随流水，素弦声断，翠绡香减，那堪片片飞花弄晚，蒙蒙残雨笼晴。正销凝。黄鹂又啼数声。"}
{"name": "满庭芳·山抹微云", "author": "秦观", "poem": "山抹微云，天连衰草，画角声断谯门。暂停征棹，聊共引离尊。多少蓬莱旧事，空回首、烟霭纷纷。斜阳外，寒鸦万点，流水绕孤村。\n销魂当此际，香囊暗解，罗带轻分。谩赢得、青楼薄幸名存。此去何时见也？襟袖上、空惹啼痕。伤情处，高城望断，灯火已黄昏。"}
{"name": "江城子·西城杨柳弄春柔", "author": "秦观", "poem": "西城杨柳弄春柔，动离忧，泪难收。犹记多情、曾为系归舟。碧野朱桥当日事，人不见，水空流。\n韶华不为少年留，恨悠悠，几时休？飞絮落花时候、一登楼。便作春江都是泪，流不尽，许多愁。"}
{"name": "鹊桥仙·纤云弄巧", "author": "秦观", "poem": "纤云弄巧，飞星传恨，银汉迢迢暗度。金风玉露一相逢，便胜却人间无数。\n柔情似水，佳期如梦，忍顾鹊桥归路！两情若是久长时，又岂在朝朝暮暮。"}
{"name": "千秋岁·水边沙外", "author": "秦观", "poem": "水边沙外。城郭春寒退。花影乱，莺声碎。飘零疏酒盏，离别宽衣带。人不见，碧云暮合空相对。 \n忆昔西池会。鹓鹭同飞盖。携手处，今谁在。日边清梦断，镜里朱颜改。春去也，飞红万点愁如海。"}
{"name": "踏莎行·郴州旅舍", "author": "秦观", "poem": "雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。 \n驿寄梅花，鱼传尺素。砌成此恨无重数。郴江幸自绕郴山，为谁流下潇湘去。"}
{"name": "浣溪沙·漠漠轻寒上小楼", "author": "秦观", "poem": "漠漠轻寒上小楼，晓阴无赖似穷秋。淡烟流水画屏幽。\n自在飞花轻似梦，无边丝雨细如愁。宝帘闲挂小银钩。"}
{"name": "行香子·树绕村庄", "author": "秦观", "poem": "树绕村庄，水满陂塘。倚东风，豪兴徜徉。小园几许，收尽春光。有桃花红，李花白，菜花黄。\n远远围墙，隐隐茅堂。飏青旗，流水桥旁。偶然乘兴，步过东冈。正莺儿啼，燕儿舞，蝶儿忙。\n"}
{"name": "半死桐·重过阊门万事非", "author": "贺铸", "poem": "重过阊门万事非。同来何事不同归。梧桐半死清霜后，头白鸳鸯失伴飞。 \n原上草，露初晞。旧栖新垅两依依。空床卧听南窗雨，谁复挑灯夜补衣。"}
{"name": "杵声齐·砧面莹", "author": "贺铸", "poem": "砧面莹，杵声齐。捣就征衣泪墨题。寄到玉关应万里，戍人犹在玉关西。"}
{"name": "芳心苦·杨柳回塘", "author": "贺铸", "poem": "杨柳回塘，鸳鸯别浦。绿萍涨断莲舟路。断无蜂蝶慕幽香，红衣脱尽芳心苦。 \n返照迎潮，行云带雨。依依似与骚人语。当年不肯嫁春风，无端却被秋风误。"}
{"name": "横塘路·凌波不过横塘路", "author": "贺铸", "poem": "凌波不过横塘路，但目送、芳尘去。锦瑟华年谁与度？月桥花院，琐窗朱户，只有春知处。\n飞云冉冉蘅皋暮，彩笔新题断肠句。试问闲情都几许？一川烟草，满城风絮，梅子黄时雨。凌波不过横塘路，但目送、芳尘去。锦瑟华年谁与度？月台花榭，琐窗朱户，只有春知处。\n碧云冉冉蘅皋暮，彩笔新题断肠句。试问闲愁都几许？一川烟草，满城风絮，梅子黄时雨。(版本二)"}
{"name": "六州歌头·少年侠气", "author": "贺铸", "poem": "少年侠气，交结五都雄。肝胆洞，毛发耸。立谈中，死生同。一诺千金重。推翘勇，矜豪纵。轻盖拥，联飞鞚，斗城东。轰饮酒垆，春色浮寒瓮，吸海垂虹。闲呼鹰嗾犬，白羽摘雕弓，狡穴俄空。乐匆匆。\n似黄粱梦，辞丹凤；明月共，漾孤蓬。官冗从，怀倥偬；落尘笼，簿书丛。鶡弁如云众，供粗用，忽奇功。笳鼓动，渔阳弄，思悲翁。不请长缨，系取天骄种，剑吼西风。恨登山临水，手寄七弦桐，目送归鸿。"}
{"name": "石州引·薄雨初寒", "author": "贺铸", "poem": "薄雨收寒，斜照弄睛，春意空阔。长亭柳色才黄，远客一枝先折。烟横水际，映带几点归鸿，平沙消尽龙荒雪。犹记出关来，恰如今时节。\n将发。画楼芳酒，红泪清歌，顿成轻别。回首经年，杳杳音尘都绝。欲知方寸，共有几许新愁？芭蕉不展丁香结。枉望断天涯，两厌厌风月"}
{"name": "思越人·紫府东风放夜时", "author": "贺铸", "poem": "紫府东风放夜时。步莲秾李伴人归。五更钟动笙歌散，十里月明灯火稀。 \n香苒苒，梦依依。天涯寒尽减春衣。凤凰城阙知何处，寥落星河一雁飞。"}
{"name": "南柯子·十里青山远", "author": "僧仲殊", "poem": "十里青山远，潮平路带沙。数声啼鸟怨年华。又是凄凉时候，在天涯。\n白露收残月，清风散晓霞。绿杨堤畔问荷花：记得年时沽酒，那人家？"}
{"name": "诉衷情·宝月山作", "author": "僧仲殊", "poem": "清波门外拥轻衣。杨花相送飞。西湖又还春晚，水树乱莺啼。闲院宇，小帘帏。晚初归。钟声已过，篆香才点，月到门时。"}
{"name": "摸鱼儿·东皋寓居", "author": "晁补之", "poem": "买陂塘、旋栽杨柳，依稀淮岸江浦。东皋嘉雨新痕涨，沙觜鹭来鸥聚。堪爱处最好是、一川夜月光流渚。无人独舞。任翠幄张天，柔茵藉地，酒尽未能去。 \n青绫被，莫忆金闺故步。儒冠曾把身误。弓刀千骑成何事，荒了邵平瓜圃。君试觑。满青镜、星星鬓影今如许。功名浪语。便似得班超，封侯万里，归计恐迟暮。"}
{"name": "盐角儿·亳社观梅", "author": "晁补之", "poem": "开时似雪。谢时似雪。花中奇绝。香非在蕊，香非在萼，骨中香彻。 \n占溪风，留溪月。堪羞损、山桃如血。直饶更、疏疏淡淡，终有一般情别。"}
{"name": "秋蕊香·帘幕疏疏风透", "author": "张耒", "poem": "帘幕疏疏风透。一线香飘金兽。朱阑倚遍黄昏后。廊上月华如昼。 \n别离滋味浓于酒。著人瘦。此情不及墙东柳。春色年年如旧。"}
{"name": "临江仙·未遇行藏谁肯信", "author": "侯蒙", "poem": "未遇行藏谁肯信，如今方表名踪。无端良匠画形容。当风轻借力，一举入高空。 \n才得吹嘘身渐稳，只疑远赴蟾宫。雨馀时候夕阳红。几人平地上，看我碧霄中。"}
{"name": "瑞龙吟·大石春景", "author": "周邦彦", "poem": "章台路。还见褪粉梅梢，试花桃树。愔愔坊陌人家，定巢燕子，归来旧处。 \n黯凝伫。因念个人痴小，乍窥门户。清晨浅约宫黄，障风映袖，盈盈笑语。 \n前度刘郎重到，访邻寻里，同时歌舞。唯有旧家秋娘，声价如故。吟笺赋笔，犹记燕台句。知谁伴、名园露饮，东城闲步。事与孤鸿去。探春尽是，伤离意绪。官柳低金缕。归骑晚、纤纤池塘飞雨。断肠院落，一帘风絮。"}
{"name": "满庭芳", "author": "周邦彦", "poem": "风老莺雏，雨肥梅子，午阴嘉树清圆。地卑山近，衣润费炉烟。人静乌鸢自乐，小桥外、新绿溅溅。凭阑久，黄芦苦竹，拟泛九江船。\n年年。如社燕，飘流瀚海，来寄修椽。且莫思身外，长近尊前。憔悴江南倦客，不堪听、急管繁弦。歌筵畔，先安簟枕，容我醉时眠。"}
{"name": "苏幕遮·燎沉香", "author": "周邦彦", "poem": "燎沉香，消溽暑。鸟雀呼晴，侵晓窥檐语。叶上初阳干宿雨，水面清圆，一一风荷举。\n故乡遥，何日去？家住吴门，久作长安旅。五月渔郎相忆否？小楫轻舟，梦入芙蓉浦。"}
{"name": "少年游·并刀如水", "author": "周邦彦", "poem": "并刀如水，吴盐胜雪，纤手破新橙。锦幄初温，兽烟不断，相对坐调笙。 \n低声问：向谁行宿？城上已三更。马滑霜浓，不如休去，直是少人行！"}
{"name": "夜游宫·叶下斜阳照水", "author": "周邦彦", "poem": "叶下斜阳照水。卷轻浪、沈沈千里。桥上酸风射眸子。立多时，看黄昏，灯火市。\n古屋寒窗底。听几片、井桐飞坠。不恋单衾再三起。有谁知，为萧娘，书一纸。"}
{"name": "解语花·上元", "author": "周邦彦", "poem": "风消焰蜡，露浥红莲，花市光相射。桂华流瓦。纤云散，耿耿素娥欲下。衣裳淡雅。看楚女纤腰一把。箫鼓喧，人影参差，满路飘香麝。\n因念都城放夜。望千门如昼，嬉笑游冶。钿车罗帕。相逢处，自有暗尘随马。年光是也。唯只见、旧情衰谢。清漏移，飞盖归来，从舞休歌罢。"}
{"name": "兰陵王·柳", "author": "周邦彦", "poem": "柳阴直，烟里丝丝弄碧。隋堤上、曾见几番，拂水飘绵送行色。登临望故国，谁识、京华倦客？长亭路，年去岁来，应折柔条过千尺。\n闲寻旧踪迹，又酒趁哀弦，灯照离席。梨花榆火催寒食。愁一箭风快，半篙波暖，回头迢递便数驿，望人在天北。\n凄恻，恨堆积！渐别浦萦回，津堠岑寂，斜阳冉冉春无极。念月榭携手，露桥闻笛。沉思前事，似梦里，泪暗滴。"}
{"name": "六丑·落花", "author": "周邦彦", "poem": "正单衣试酒，怅客里、光阴虚掷。愿春暂留，春归如过翼。一去无迹。为问花何在，夜来风雨，葬楚宫倾国。钗钿堕处遗香泽。乱点桃蹊，轻翻柳陌。多情为谁追惜。但蜂媒蝶使，时叩窗隔。 \n东园岑寂。渐蒙笼暗碧。静绕珍丛底，成叹息。长条故惹行客。似牵衣待话，别情无极。残英小、强簪巾帻。终不似一朵，钗头颤袅，向人欹侧。漂流处、莫趁潮汐。恐断红、尚有相思字，何由见得。"}
{"name": "西河·大石金陵", "author": "周邦彦", "poem": "佳丽地。南朝盛事谁记。山围故国绕清江，髻鬟对起。怒涛寂寞打孤城，风樯遥度天际。 \n断崖树，犹倒倚。莫愁艇子曾系。空余旧迹郁苍苍，雾沉半垒。夜深月过女墙来，伤心东望淮水。 \n酒旗戏鼓甚处市。想依稀、王谢邻里。燕子不知何世。入寻常、巷陌人家，相对如说兴亡，斜阳里。"}
{"name": "虞美人·疏篱曲径田家小", "author": "周邦彦", "poem": "疏篱曲径田家小。云树开清晓。天寒山色有无中。野外一声钟起、送孤蓬。 \n添衣策马寻亭堠。愁抱惟宜酒。菰蒲睡鸭占陂塘。纵被行人惊散、又成双。"}
{"name": "蝶恋花·早行", "author": "周邦彦", "poem": "月皎惊乌栖不定，更漏将残，辘轳牵金井。唤起两眸清炯炯。泪花落枕红绵冷。\n执手霜风吹鬓影。去意徊徨，别语愁难听。楼上阑干横斗柄，露寒人远鸡相应。"}
{"name": "玉楼春·桃溪不作从容住", "author": "周邦彦", "poem": "桃溪不作从容住，秋藕绝来无续处。当时相候赤阑桥，今日独寻黄叶路。\n烟中列岫青无数，雁背夕阳红欲暮。人如风后入江云，情似雨馀粘地絮。"}
{"name": "江神子·杏花村馆酒旗风", "author": "谢逸", "poem": "杏花村馆酒旗风。水溶溶。飏残红。野渡舟横，杨柳绿阴浓。望断江南山色远，人不见，草连空。 \n夕阳楼外晚烟笼。粉香融。淡眉峰。记得年时，相见画屏中。只有关山今夜月，千里外，素光同。"}
{"name": "惜分飞·泪湿阑干花著露", "author": "毛滂", "poem": "泪湿阑干花著露，愁到眉峰碧聚。此恨平分取，更无言语空相觑。 \n断雨残云无意绪，寂寞朝朝暮暮。今夜山深处，断魂分付潮回去。"}
{"name": "水调歌头·秋色渐将晚", "author": "叶梦得", "poem": "秋色渐将晚，霜信报黄花。小窗低户深映，微路绕欹斜。为问山翁何事，坐看流年轻度，拚却鬓双华。徙倚望沧海，天净水明霞。 \n念平昔，空飘荡，遍天涯。归来三径重扫，松竹本吾家。却恨悲风时起，冉冉云间新雁，边马怨胡笳。谁似东山老，谈笑静胡沙。"}
{"name": "点绛唇·新月娟娟", "author": "汪藻", "poem": "新月娟娟，夜寒江静山衔斗。起来搔首，梅影横窗瘦。\n好个霜天，闲却传杯手。君知否？乱鸦啼后，归兴浓于酒。"}
{"name": "蓦山溪·梅", "author": "曹组", "poem": "洗妆真态，不作铅花御。竹外一枝斜，想佳人，天寒日暮。黄昏院落，无处著清香，风细细，雪垂垂，何况江头路。\n月边疏影，梦到消魂处。梅子欲黄时，又须作，廉纤细雨。孤芳一世，供断有情愁，消瘦损，东阳也，试问花知否？"}
{"name": "三台·清明应制", "author": "万俟咏", "poem": "见梨花初带夜月，海棠半含朝雨。内苑春、不禁过青门，御沟涨、潜通南浦。东风静、细柳垂金缕。望凤阙、非烟非雾。好时代、朝野多欢，遍九陌、太平箫鼓。 \n乍莺儿百啭断续，燕子飞来飞去。近绿水、台榭映秋千，斗草聚、双双游女。饧香更、酒冷踏青路。会暗识、夭桃朱户。向晚骤、宝马雕鞍，醉襟惹、乱花飞絮。 \n正轻寒轻暖漏永，半阴半晴云暮。禁火天、已是试新妆，岁华到、三分佳处。清明看、汉宫传蜡炬。散翠烟、飞入槐府。敛兵卫、阊阖门开，住传宣、又还休务。"}
{"name": "好事近·摇首出红尘", "author": "朱敦儒", "poem": "摇首出红尘，醒醉更无时节。活计绿蓑青笠，惯披霜冲雪。 \n晚来风定钓丝闲，上下是新月。千里水天一色，看孤鸿明灭。"}
{"name": "相见欢·金陵城上西楼", "author": "朱敦儒", "poem": "金陵城上西楼，倚清秋。万里夕阳垂地大江流。\n中原乱，簪缨散，几时收？试倩悲风吹泪过扬州。"}
{"name": "鹧鸪天·西都作", "author": "朱敦儒", "poem": "我是清都山水郎，天教分付与疏狂。曾批给雨支风券，累上留云借月章。\n诗万首，酒千觞。几曾着眼看侯王？玉楼金阙慵归去，且插梅花醉洛阳。"}
{"name": "减字木兰花·题雄州驿", "author": "蒋兴祖女", "poem": "朝云横度。辘辘车声如水去。白草黄沙。月照孤村三两家。\n飞鸿过也。万结愁肠无昼夜。渐近燕山。回首乡关归路难。"}
{"name": "南柯子·山冥云阴重", "author": "王炎", "poem": "山冥云阴重，天寒雨意浓。数枝幽艳湿啼红。莫为惜花惆怅对东风。\n蓑笠朝朝出，沟塍处处通。人间辛苦是三农。要得一犁水足望年丰。"}
{"name": "燕山亭·北行见杏花", "author": "赵佶", "poem": "裁剪冰绡，轻叠数重，淡著胭脂匀注。新样靓妆，艳溢香融，羞杀蕊珠宫女。易得凋零，更多少、无情风雨。愁苦。闲院落凄凉，几番春暮。（闲院 一作：问院)\n凭寄离恨重重，这双燕，何曾会人言语。天遥地远，万水千山，知他故宫何处。怎不思量，除梦里、有时曾去。无据，和梦也新来不做。"}
{"name": "南歌子·天上星河转", "author": "李清照", "poem": "天上星河转，人间帘幕垂。凉生枕簟泪痕滋。起解罗衣聊问、夜何其。\n翠贴莲蓬小，金销藕叶稀。旧时天气旧时衣。只有情怀不似、旧家时。"}
{"name": "一剪梅·红藕香残玉簟", "author": "李清照", "poem": "红藕香残玉簟秋，轻解罗裳，独上兰舟。云中谁寄锦书来？雁字回时，月满西楼。\n花自飘零水自流，一种相思，两处闲愁。此情无计可消除，才下眉头，却上心头。"}
{"name": "渔家傲·天接云涛连晓雾", "author": "李清照", "poem": "天接云涛连晓雾，星河欲转千帆舞。仿佛梦魂归帝所。闻天语，殷勤问我归何处。\n我报路长嗟日暮，学诗谩有惊人句。九万里风鹏正举。风休住，蓬舟吹取三山去！"}
{"name": "如梦令·常记溪亭日暮", "author": "李清照", "poem": "常记溪亭日暮，沉醉不知归路。兴尽晚回舟，误入藕花深处。争渡，争渡，惊起一滩鸥鹭。"}
{"name": "如梦令·昨夜雨疏风骤", "author": "李清照", "poem": "昨夜雨疏风骤，浓睡不消残酒。试问卷帘人，却道海棠依旧。知否，知否？应是绿肥红瘦。"}
{"name": "凤凰台上忆吹箫", "author": "李清照", "poem": "香冷金猊，被翻红浪，起来慵自梳头。任宝奁尘满，日上帘钩。生怕离怀别苦，多少事、欲说还休。新来瘦，非干病酒，不是悲秋。\n休休，这回去也，千万遍《阳关》，也则难留。念武陵人远，烟锁秦楼。惟有楼前流水，应念我、终日凝眸。凝眸处，从今又添，一段新愁。香冷金猊，被翻红浪，起来人未梳头。任宝奁闲掩，日上帘钩。生怕闲愁暗恨，多少事、欲说还休。今年瘦，非干病酒，不是悲秋。\n明朝，者回去也，千万遍阳关，也即难留。念武陵春晚，云锁重楼。记取楼前绿水，应念我、终日凝眸。凝眸处，从今更数，几段新愁。(版本二)"}
{"name": "清平乐·年年雪里", "author": "李清照", "poem": "年年雪里，常插梅花醉。挼尽梅花无好意，赢得满衣清泪。\n今年海角天涯，萧萧两鬓生华。看取晚来风势，故应难看梅花。"}
{"name": "蝶恋花·暖雨晴风初破冻", "author": "李清照", "poem": "暖雨晴风初破冻，柳眼梅腮，已觉春心动。酒意诗情谁与共？泪融残粉花钿重。\n乍试夹衫金缕缝，山枕斜欹，枕损钗头凤。独抱浓愁无好梦，夜阑犹剪灯花弄。"}
{"name": "鹧鸪天·寒日萧萧上琐窗", "author": "李清照", "poem": "寒日萧萧上琐窗，梧桐应恨夜来霜。酒阑更喜团茶苦，梦断偏宜瑞脑香。\n秋已尽，日犹长，仲宣怀远更凄凉。不如随分尊前醉，莫负东篱菊蕊黄。"}
{"name": "醉花阴·薄雾浓云愁永昼", "author": "李清照", "poem": "薄雾浓云愁永昼，瑞脑销金兽。佳节又重阳，玉枕纱厨，半夜凉初透。(厨 通：橱；销金兽 一作：消金兽)\n东篱把酒黄昏后，有暗香盈袖。莫道不销魂，帘卷西风，人比黄花瘦。"}
{"name": "武陵春·春晚", "author": "李清照", "poem": "风住尘香花已尽，日晚倦梳头。物是人非事事休，欲语泪先流。\n闻说双溪春尚好，也拟泛轻舟。只恐双溪舴艋舟，载不动许多愁。"}
{"name": "点绛唇·蹴罢秋千", "author": "李清照", "poem": "蹴罢秋千，起来慵整纤纤手。露浓花瘦，薄汗轻衣透。\n见客入来，袜刬金钗溜。和羞走，倚门回首，却把青梅嗅。"}
{"name": "永遇乐·落日熔金", "author": "李清照", "poem": "落日熔金，暮云合璧，人在何处。染柳烟浓，吹梅笛怨，春意知几许。元宵佳节，融和天气，次第岂无风雨。来相召、香车宝马，谢他酒朋诗侣。\n中州盛日，闺门多暇，记得偏重三五。铺翠冠儿，捻金雪柳，簇带争济楚。如今憔悴，风鬟霜鬓，怕见夜间出去。不如向、帘儿底下，听人笑语。"}
{"name": "声声慢·寻寻觅觅", "author": "李清照", "poem": "寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急！雁过也，正伤心，却是旧时相识。\n满地黄花堆积，憔悴损，如今有谁堪摘？守着窗儿，独自怎生得黑！梧桐更兼细雨，到黄昏、点点滴滴。这次第，怎一个愁字了得！（守着窗儿 一作：守著窗儿）"}
{"name": "蝶恋花·春涨一篙添水面", "author": "范成大", "poem": "春涨一篙添水面。芳草鹅儿，绿满微风岸。画舫夷犹湾百转。横塘塔近依前远。 \n江国多寒农事晚。村北村南，谷雨才耕遍。秀麦连冈桑叶贱。看看尝面收新茧。"}
{"name": "采桑子·恨君不似江楼月", "author": "吕本中", "poem": "恨君不似江楼月，南北东西，南北东西，只有相随无别离。\n恨君却似江楼月，暂满还亏，暂满还亏，待得团圆是几时？"}
{"name": "秦楼月·芳菲歇", "author": "向子諲", "poem": "芳菲歇，故园目断伤心切。伤心切，无边烟水，无穷山色。\n可堪更近乾龙节，眼中泪尽空啼血。空啼血，子规声外，晓风残月。"}
{"name": "忆秦娥·与君别", "author": "房舜卿", "poem": "与君别。相思一夜梅花发。梅花发。凄凉南浦，断桥斜月。 \n盈盈微步凌波袜。东风笑倚天涯阔。天涯阔。一声羌管，暮云愁绝。 \n"}
{"name": "苍梧谣·天", "author": "蔡伸", "poem": "天。休使圆蟾照客眠。人何在，桂影自婵娟。"}
{"name": "忆王孙·春词", "author": "李重元", "poem": "萋萋芳草忆王孙，柳外楼高空断魂，杜宇声声不忍闻。欲黄昏，雨打梨花深闭门。 \n"}
{"name": "贺新郎·寄李伯纪丞相", "author": "张元干", "poem": "曳杖危楼去。斗垂天、沧波万顷，月流烟渚。扫尽浮云风不定，未放扁舟夜渡。宿雁落、寒芦深处。怅望关河空吊影，正人间、鼻息鸣鼍鼓。谁伴我，醉中舞。 \n十年一梦扬州路。倚高寒、愁生故国，气吞骄虏。要斩楼兰三尺剑，遗恨琵琶旧语。谩暗涩铜华尘土。唤取谪仙平章看，过苕溪、尚许垂纶否。风浩荡，欲飞举。"}
{"name": "贺新郎·送胡邦衡", "author": "张元干", "poem": "梦绕神州路。怅秋风、连营画角，故宫离黍。底事昆仑倾砥柱，九地黄流乱注。聚万落千村狐兔。天意从来高难问，况人情老易悲难诉！更南浦，送君去。\n凉生岸柳催残暑。耿斜河，疏星淡月，断云微度。万里江山知何处？回首对床夜语。雁不到，书成谁与？目尽青天怀今古，肯儿曹恩怨相尔汝！举大白，听金缕。"}
{"name": "柳梢青·茅舍疏篱", "author": "杨无咎", "poem": "茅舍疏篱。半飘残雪，斜卧低枝。可更相宜，烟笼修竹，月在寒溪。 \n宁宁伫立移时。判瘦损、无妨为伊。谁赋才情，画成幽思，写入新诗。"}
{"name": "饮马歌·边头春未到", "author": "曹勋", "poem": "此腔自虏传至边，饮牛马即横笛吹之，不鼓不拍，声甚凄断。闻兀术每遇对阵之际，吹此则鏖战无还期也。边头春未到，雪满交河道。暮沙明残照，塞烽云间小。断鸿悲，陇月低，泪湿征衣悄。岁华老。"}
{"name": "满江红·写怀", "author": "岳飞", "poem": "怒发冲冠，凭栏处、潇潇雨歇。抬望眼，仰天长啸，壮怀激烈。三十功名尘与土，八千里路云和月。莫等闲，白了少年头，空悲切！(栏 通：阑)\n靖康耻，犹未雪。臣子恨，何时灭！驾长车，踏破贺兰山缺。壮志饥餐胡虏肉，笑谈渴饮匈奴血。待从头、收拾旧山河，朝天阙。 "}
{"name": "小重山·昨夜寒蛩不住鸣", "author": "岳飞", "poem": "昨夜寒蛩不住鸣。惊回千里梦，已三更。起来独自绕阶行。人悄悄，帘外月胧明。\n白首为功名。旧山松竹老，阻归程。欲将心事付瑶琴。知音少，弦断有谁听？"}
{"name": "鹧鸪天·一点残红欲尽时", "author": "周紫芝", "poem": "一点残红欲尽时。乍凉秋气满屏帏。梧桐叶上三更雨，叶叶声声是别离。 \n调宝瑟，拨金猊。那时同唱鹧鸪词。如今风雨西楼夜，不听清歌也泪垂。"}
{"name": "霜天晓角·题采石蛾眉亭", "author": "韩元吉", "poem": "倚天绝壁，直下江千尺。天际两蛾凝黛，愁与恨，几时极！\n暮潮风正急，酒阑闻塞笛。试问谪仙何处？青山外，远烟碧。"}
{"name": "眼儿媚·迟迟春日弄轻柔", "author": "朱淑真", "poem": "迟迟春日弄轻柔，花径暗香流。清明过了，不堪回首，云锁朱楼。\n午窗睡起莺声巧，何处唤春愁？绿杨影里，海棠亭畔，红杏梢头。"}
{"name": "谒金门·春半", "author": "朱淑真", "poem": "春已半。触目此情无限。十二阑干闲倚遍。愁来天不管。 \n好是风和日暖。输与莺莺燕燕。满院落花帘不卷。断肠芳草远。"}
{"name": "蝶恋花·送春", "author": "朱淑真", "poem": "楼外垂杨千万缕。欲系青春，少住春还去。犹自风前飘柳絮。随春且看归何处。 \n绿满山川闻杜宇。便做无情，莫也愁人苦。把酒送春春不语。黄昏却下潇潇雨。"}
{"name": "踏莎行·秋入云山", "author": "张抡", "poem": "秋入云山，物情潇洒。百般景物堪图画。丹枫万叶碧云边，黄花千点幽岩下。 \n已喜佳辰，更怜清夜。一轮明月林梢挂。松醪常与野人期，忘形共说清闲话。"}
{"name": "瑞鹤仙·郊原初过雨", "author": "袁去华", "poem": "郊原初过雨。见败叶零乱，风定犹舞。斜阳挂深树。映浓愁浅黛，遥山眉妩。来时旧路。尚岩花、娇黄半吐。到而今，唯有溪边流水，见人如故。 \n无语。邮亭深静，下马还寻，旧曾题处。无聊倦旅。伤离恨，最愁苦。纵收香藏镜，他年重到，人面桃花在否。念沈沈、小阁幽窗，有时梦去。"}
{"name": "钗头凤·红酥手", "author": "陆游", "poem": "红酥手，黄縢酒，满城春色宫墙柳。东风恶，欢情薄。一怀愁绪，几年离索。错、错、错。\n春如旧，人空瘦，泪痕红浥鲛绡透。桃花落，闲池阁。山盟虽在，锦书难托。莫、莫、莫！"}
{"name": "秋波媚·七月十六晚登高", "author": "陆游", "poem": "秋到边城角声哀，烽火照高台。悲歌击筑，凭高酹酒，此兴悠哉。\n多情谁似南山月，特地暮云开。灞桥烟柳，曲江池馆，应待人来。"}
{"name": "卜算子·咏梅", "author": "陆游", "poem": "驿外断桥边，寂寞开无主。已是黄昏独自愁，更着风和雨。&nbsp;\n无意苦争春，一任群芳妒。零落成泥碾作尘，只有香如故。"}
{"name": "夜游宫·记梦寄师伯浑", "author": "陆游", "poem": "雪晓清笳乱起。梦游处、不知何地。铁骑无声望似水。想关河，雁门西，青海际。\n睡觉寒灯里。漏声断、月斜窗纸。自许封侯在万里。有谁知，鬓虽残，心未死。"}
{"name": "鹊桥仙·华灯纵博", "author": "陆游", "poem": "华灯纵博，雕鞍驰射，谁记当年豪举。酒徒一半取封侯，独去作、江边渔父。\n轻舟八尺，低篷三扇，占断苹洲烟雨。镜湖元自属闲人，又何必、官家赐与。"}
{"name": "诉衷情·当年万里觅封侯", "author": "陆游", "poem": "当年万里觅封侯，匹马戍梁州。关河梦断何处？尘暗旧貂裘。\n胡未灭，鬓先秋，泪空流。此生谁料，心在天山，身老沧洲。"}
{"name": "钗头凤·世情薄", "author": "唐琬", "poem": "世情薄，人情恶，雨送黄昏花易落。晓风干，泪痕残。欲笺心事，独语斜阑。难，难，难！\n人成各，今非昨，病魂常似秋千索。角声寒，夜阑珊。怕人寻问，咽泪装欢。瞒，瞒，瞒！"}
{"name": "卜算子·独自上层楼", "author": "程垓", "poem": "独自上层楼，楼外青山远。望以斜阳欲尽时，不见西飞雁。 \n独自下层楼，楼下蛩声怨。待到黄昏月上时，依旧柔肠断。"}
{"name": "昭君怨·赋松上鸥", "author": "杨万里", "poem": "晚饮诚斋，忽有一鸥来泊松上，已而复去，感而赋之。偶听松梢扑鹿，知是沙鸥来宿。稚子莫喧哗，恐惊他。\n俄倾忽然飞去，飞去不知何处？我已乞归休，报沙鸥。"}
{"name": "好事近·七月十三日夜", "author": "杨万里", "poem": "月未到诚斋，先到万花川谷。不是诚斋无月，隔一林修竹。 \n如今才是十三夜，月色已如玉。未是秋光奇绝，看十五十六。"}
{"name": "卜算子·不是爱风尘", "author": "严蕊", "poem": "不是爱风尘，似被前缘误。花落花开自有时，总赖东君主。\n去也终须去，住也如何住！若得山花插满头，莫问奴归处。"}
{"name": "六州歌头·长淮望断", "author": "张孝祥", "poem": "长淮望断，关塞莽然平。征尘暗，霜风劲，悄边声。黯销凝。追想当年事，殆天数，非人力，洙泗上，弦歌地，亦膻腥。隔水毡乡，落日牛羊下，区脱纵横。看名王宵猎，骑火一川明。笳鼓悲鸣。遣人惊。 \n念腰间箭，匣中剑，空埃蠹，竟何成。时易失，心徒壮，岁将零。渺神京。干羽方怀远，静烽燧，且休兵。冠盖使，纷驰骛，若为情。闻道中原遗老，常南望、翠葆霓旌。使行人到此，忠愤气填膺。有泪如倾。"}
{"name": "水调歌头·和庞佑父", "author": "张孝祥", "poem": "雪洗虏尘静，风约楚云留。何人为写悲壮，吹角古城楼。湖海平生豪气，关塞如今风景，剪烛看吴钩。剩喜燃犀处，骇浪与天浮。\n忆当年，周与谢，富春秋，小乔初嫁，香囊未解，勋业故优游。赤壁矶头落照，肥水桥边衰草，渺渺唤人愁。我欲乘风去，击楫誓中流。"}
{"name": "念奴娇·过洞庭", "author": "张孝祥", "poem": "洞庭青草，近中秋，更无一点风色。玉鉴琼田三万顷，着我扁舟一叶。素月分辉，明河共影，表里俱澄澈。悠然心会，妙处难与君说。(着 同：著；玉鉴 一作：玉界)\n应念岭海经年，孤光自照，肝肺皆冰雪。短发萧骚襟袖冷，稳泛沧浪空阔。尽挹西江，细斟北斗，万象为宾客。扣舷独啸，不知今夕何夕！"}
{"name": "西江月·问讯湖边春色", "author": "张孝祥", "poem": "问讯湖边春色，重来又是三年。东风吹我过湖船，杨柳丝丝拂面。\n世路如今已惯，此心到处悠然。寒光亭下水如天，飞起沙鸥一片。"}
{"name": "西江月·阻风山峰下", "author": "张孝祥", "poem": "满载一船秋色，平铺十里湖光。波神留我看斜阳，放起鳞鳞细浪。\n明日风回更好，今宵露宿何妨。水晶宫里奏霓裳，准拟岳阳楼上。"}
{"name": "临江仙·暮春", "author": "赵长卿", "poem": "过尽征鸿来尽燕，故园消息茫然。一春憔悴有谁怜。怀家寒食夜，中酒落花天。\n见说江头春浪渺，殷勤欲送归船。别来此处最萦牵。短篷南浦雨，疏柳断桥烟。"}
{"name": "摸鱼儿·更能消几番风雨", "author": "辛弃疾", "poem": "淳熙己亥，自湖北漕移湖南，同官王正之置酒小山亭，为赋。更能消、几番风雨，匆匆春又归去。惜春长怕花开早，何况落红无数。春且住，见说道、天涯芳草无归路。怨春不语。算只有殷勤，画檐蛛网，尽日惹飞絮。 \n长门事，准拟佳期又误。蛾眉曾有人妒。千金纵买相如赋，脉脉此情谁诉？君莫舞，君不见、玉环飞燕皆尘土！闲愁最苦！休去倚危栏，斜阳正在，烟柳断肠处。 "}
{"name": "水龙吟·楚天千里无云", "author": "辛弃疾", "poem": "楚天千里无云，露华洗出秋容净。银蟾台榭，玉壶天地，参差桂影。鸳瓦寒生，画檐光射，碧梧金井。听韶华半夜，江梅三弄，风袅袅、良宵永。 \n携手西园宴罢，下瑶台、醉魂初醒。吹箫仙子，骖鸾归路，一襟清兴。鳷鹊楼高，建章门迥，星河耿耿。看沧江潮上，丹枫叶落，浸关山冷。"}
{"name": "菩萨蛮·书江西造口壁", "author": "辛弃疾", "poem": "郁孤台下清江水，中间多少行人泪。西北望长安，可怜无数山。\n青山遮不住，毕竟东流去。江晚正愁予，山深闻鹧鸪。 "}
{"name": "青玉案·元夕", "author": "辛弃疾", "poem": "东风夜放花千树，更吹落、星如雨。宝马雕车香满路。凤箫声动，玉壶光转，一夜鱼龙舞。\n蛾儿雪柳黄金缕，笑语盈盈暗香去。众里寻他千百度，蓦然回首，那人却在，灯火阑珊处。"}
{"name": "清平乐·村居", "author": "辛弃疾", "poem": "茅檐低小，溪上青青草。醉里吴音相媚好，白发谁家翁媪？\n大儿锄豆溪东，中儿正织鸡笼。最喜小儿亡赖，溪头卧剥莲蓬。"}
{"name": "清平乐·独宿博山王氏庵", "author": "辛弃疾", "poem": "绕床饥鼠，蝙蝠翻灯舞。屋上松风吹急雨，破纸窗间自语。\n平生塞北江南，归来华发苍颜。布被秋宵梦觉，眼前万里江山。"}
{"name": "水龙吟·过南剑双溪楼", "author": "辛弃疾", "poem": "举头西北浮云，倚天万里须长剑。人言此地，夜深长见，斗牛光焰。我觉山高，潭空水冷，月明星淡。待燃犀下看，凭栏却怕，风雷怒，鱼龙惨。\n峡束苍江对起，过危楼，欲飞还敛。元龙老矣！不妨高卧，冰壶凉簟。千古兴亡，百年悲笑，一时登览。问何人又卸，片帆沙岸，系斜阳缆？"}
{"name": "西江月·夜行黄沙道中", "author": "辛弃疾", "poem": "明月别枝惊鹊，清风半夜鸣蝉。稻花香里说丰年，听取蛙声一片。 \n七八个星天外，两三点雨山前。旧时茅店社林边，路转溪桥忽见。"}
{"name": "贺新郎·别茂嘉十二弟", "author": "辛弃疾", "poem": "别茂嘉十二弟。鹈鴂、杜鹃实两种，见《离骚补注》\n绿树听鹈鴂。更那堪、鹧鸪声住，杜鹃声切。啼到春归无寻处，苦恨芳菲都歇。算未抵、人间离别。马上琵琶关塞黑，更长门、翠辇辞金阙。看燕燕，送归妾。 \n将军百战身名裂。向河梁、回头万里，故人长绝。易水萧萧西风冷，满座衣冠似雪。正壮士、悲歌未彻。啼鸟还知如许恨，料不啼清泪长啼血。谁共我，醉明月。"}
{"name": "贺新郎·甚矣吾衰矣", "author": "辛弃疾", "poem": "邑中园亭，仆皆为赋此词。一日，独坐停云，水声山色，竞来相娱。意溪山欲援例者，遂作数语，庶几仿佛渊明思亲友之意云。甚矣吾衰矣。怅平生、交游零落，只今余几！白发空垂三千丈，一笑人间万事。问何物、能令公喜？我见青山多妩媚，料青山见我应如是。情与貌，略相似。\n一尊搔首东窗里。想渊明、《停云》诗就，此时风味。江左沉酣求名者，岂识浊醪妙理。回首叫、云飞风起。不恨古人吾不见，恨古人不见吾狂耳。知我者，二三子。"}
{"name": "丑奴儿·书博山道中壁", "author": "辛弃疾", "poem": "少年不识愁滋味，爱上层楼。爱上层楼，为赋新词强说愁。 \n而今识尽愁滋味，欲说还休。欲说还休，却道“天凉好个秋”！"}
{"name": "鹧鸪天·有客慨然谈功名", "author": "辛弃疾", "poem": "壮岁旌旗拥万夫，锦襜突骑渡江初。燕兵夜娖银胡䩮，汉箭朝飞金仆姑。\n追往事，叹今吾，春风不染白髭须。却将万字平戎策，换得东家种树书。"}
{"name": "西江月·遣兴", "author": "辛弃疾", "poem": "醉里且贪欢笑，要愁那得工夫。近来始觉古人书，信著全无是处。\n昨夜松边醉倒，问松我醉何如。只疑松动要来扶，以手推松曰去。"}
{"name": "永遇乐·京口北固亭怀古", "author": "辛弃疾", "poem": "千古江山，英雄无觅，孙仲谋处。舞榭歌台，风流总被雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。\n元嘉草草，封狼居胥，赢得仓皇北顾。四十三年，望中犹记，烽火扬州路。可堪回首，佛狸祠下，一片神鸦社鼓。凭谁问：廉颇老矣，尚能饭否？"}
{"name": "南乡子·登京口北固亭", "author": "辛弃疾", "poem": "何处望神州？满眼风光北固楼。千古兴亡多少事？悠悠。不尽长江滚滚流。\n年少万兜鍪，坐断东南战未休。天下英雄谁敌手？曹刘。生子当如孙仲谋。"}
{"name": "卜算子·见也如何暮", "author": "石孝友", "poem": "见也如何暮。别也如何遽。别也应难见也难，后会难凭据。 \n去也如何去。住也如何住。住也应难去也难，此际难分付。"}
{"name": "水龙吟·春恨", "author": "陈亮", "poem": "闹花深处层楼，画帘半卷东风软。春归翠陌，平莎茸嫩，垂杨金浅。迟日催花，淡云阁雨，轻寒轻暖。恨芳菲世界，游人未赏，都付与、莺和燕。 \n寂寞凭高念远。向南楼、一声归雁。金钗斗草，青丝勒马，风流云散。罗绶分香，翠绡封泪，几多幽怨。正销魂，又是疏烟淡月，子规声断。"}
{"name": "唐多令·芦叶满汀洲", "author": "刘过", "poem": "安远楼小集，侑觞歌板之姬黄其姓者，乞词于龙洲道人，为赋此《唐多令》。同柳阜之、刘去非、石民瞻、周嘉仲、陈孟参、孟容。时八月五日也。芦叶满汀洲，寒沙带浅流。二十年重过南楼。柳下系船犹未稳，能几日，又中秋。\n黄鹤断矶头，故人今在否？旧江山浑是新愁。欲买桂花同载酒，终不似，少年游。"}
{"name": "西江月·堂上谋臣尊俎", "author": "刘过", "poem": "堂上谋臣尊俎，边头将士干戈。天时地利与人和，“燕可伐欤？”曰：“可”。\n今日楼台鼎鼐，明年带砺山河。大家齐唱《大风歌》，不日四方来贺。"}
{"name": "点绛唇·丁未冬过吴松作", "author": "姜夔", "poem": "燕雁无心，太湖西畔随云去。数峰清苦。商略黄昏雨。 \n第四桥边，拟共天随住。今何许。凭阑怀古。残柳参差舞。"}
{"name": "踏莎行·燕燕轻盈", "author": "姜夔", "poem": "燕燕轻盈，莺莺娇软，分明又向华胥见。夜长争得薄情知？春初早被相思染。\n别后书辞，别时针线，离魂暗逐郎行远。淮南皓月冷千山，冥冥归去无人管。"}
{"name": "鹧鸪天·己酉之秋苕溪记", "author": "姜夔", "poem": "京洛风流绝代人。因何风絮落溪津。笼鞋浅出鸦头袜，知是凌波缥缈身。 \n红乍笑，绿长嚬。与谁同度可怜春。鸳鸯独宿何曾惯，化作西楼一缕云。"}
{"name": "念奴娇·闹红一舸", "author": "姜夔", "poem": "余客武陵。湖北宪治在焉：古城野水，乔木参天。余与二三友，日荡舟其间。薄荷花而饮，意象幽闲，不类人境。秋水且涸。荷叶出地寻丈，因列坐其下，上不见日。清风徐来，绿云自动。间于疏处，窥见游人画船，亦一乐也。朅来吴兴。数得相羊荷花中，又夜泛西湖，光景奇绝。故以此句写之。闹红一舸，记来时，尝与鸳鸯为侣，三十六陂人未到，水佩风裳无数。翠叶吹凉，玉容消酒，更洒菇蒲雨。嫣然摇动，冷香飞上诗句。\n日暮，青盖亭亭，情人不见，争忍凌波去？只恐舞衣寒易落，愁人西风南浦。高柳垂阴，老鱼吹浪，留我花间住。田田多少，几回沙际归路。"}
{"name": "齐天乐·蟋蟀", "author": "姜夔", "poem": "丙辰岁，与张功父会饮张达可之堂。闻屋壁间蟋蟀有声，功父约予同赋，以授歌者。功父先成，辞甚美。予裴回末利花间，仰见秋月，顿起幽思，寻亦得此。蟋蟀，中都呼为促织，善斗。好事者或以三二十万钱致一枚，镂象齿为楼观以贮之。庾郎先自吟愁赋，凄凄更闻私语。露湿铜铺，苔侵石井，都是曾听伊处。哀音似诉。正思妇无眠，起寻机杼。曲曲屏山，夜凉独自甚情绪？\n西窗又吹暗雨。为谁频断续，相和砧杵？候馆迎秋，离宫吊月，别有伤心无数。豳诗漫与。笑篱落呼灯，世间儿女。写入琴丝，一声声更苦。"}
{"name": "扬州慢·淮左名都", "author": "姜夔", "poem": "淳熙丙申至日，予过维扬。夜雪初霁，荠麦弥望。入其城，则四顾萧条，寒水自碧，暮色渐起，戍角悲吟。予怀怆然，感慨今昔，因自度此曲。千岩老人以为有《黍离》之悲也。淮左名都，竹西佳处，解鞍少驻初程。过春风十里，尽荠麦青青。自胡马窥江去后，废池乔木，犹厌言兵。渐黄昏，清角吹寒，都在空城。 \n杜郎俊赏，算而今重到须惊。纵豆蔻词工，青楼梦好，难赋深情。二十四桥仍在，波心荡，冷月无声。念桥边红药，年年知为谁生？"}
{"name": "长亭怨慢·渐吹尽", "author": "姜夔", "poem": "余颇喜自制曲。初率意为长短句，然后协以律，故前后阕多不同。桓大司马云：“昔年种柳，依依汉南。今看摇落，凄怆江潭：树犹如此，人何以堪？”此语余深爱之。渐吹尽，枝头香絮，是处人家，绿深门户。远浦萦回，暮帆零乱向何许？阅人多矣，谁得似长亭树？树若有情时，不会得青青如此！\n日暮，望高城不见，只见乱山无数。韦郎去也，怎忘得、玉环分付：第一是早早归来，怕红萼无人为主。算空有并刀，难剪离愁千缕。"}
{"name": "暗香·旧时月色", "author": "姜夔", "poem": "辛亥之冬，余载雪诣石湖。止既月，授简索句，且征新声，作此两曲，石湖把玩不已，使工妓隶习之，音节谐婉，乃名之曰《暗香》、《疏影》。旧时月色，算几番照我，梅边吹笛？唤起玉人，不管清寒与攀摘。何逊而今渐老，都忘却春风词笔。但怪得竹外疏花，香冷入瑶席。\n江国，正寂寂，叹寄与路遥，夜雪初积。翠尊易泣，红萼无言耿相忆。长记曾携手处，千树压、西湖寒碧。又片片、吹尽也，几时见得？"}
{"name": "疏影·苔枝缀玉", "author": "姜夔", "poem": "辛亥之冬，余载雪诣石湖。止既月，授简索句，且征新声，作此两曲，石湖把玩不已，使二妓肆习之，音节谐婉，乃名之曰《暗香》、《疏影》。苔枝缀玉，有翠禽小小，枝上同宿。客里相逢，篱角黄昏，无言自倚修竹。昭君不惯胡沙远，但暗忆、江南江北。想佩环、月夜归来，化作此花幽独。\n犹记深宫旧事，那人正睡里，飞近蛾绿。莫似春风，不管盈盈，早与安排金屋。还教一片随波去，又却怨、玉龙哀曲。等恁时、重觅幽香，已入小窗横幅。"}
{"name": "风入松·一春长费买花钱", "author": "俞国宝", "poem": "一春长费买花钱，日日醉湖边。玉骢惯识西湖路，骄嘶过、沽酒楼前。红杏香中箫鼓，绿杨影里秋千。\n暖风十里丽人天，花压鬓云偏。画船载取春归去，馀情付、湖水湖烟。明日重扶残醉，来寻陌上花钿。"}
{"name": "柳梢青·岳阳楼", "author": "戴复古", "poem": "袖剑飞吟。洞庭青草，秋水深深。万顷波光，岳阳楼上，一快披襟。\n不须携酒登临。问有酒、何人共斟？变尽人间，君山一点，自古如今。"}
{"name": "减字木兰花·莎衫筠笠", "author": "卢炳", "poem": "莎衫筠笠，正是村村农务急。绿水千畦，惭愧秧针出得齐。\n风斜雨细，麦欲黄时寒又至。馌妇耕夫，画作今年稔岁图。"}
{"name": "双双燕·咏燕", "author": "史达祖", "poem": "过春社了，度帘幕中间，去年尘冷。差池欲住，试入旧巢相并。还相雕梁藻井。又软语、商量不定。飘然快拂花梢，翠尾分开红影。 \n芳径。芹泥雨润。爱贴地争飞，竞夸轻俊。红楼归晚，看足柳昏花暝。应自栖香正稳。便忘了、天涯芳信。愁损翠黛双蛾，日日画阑独凭。"}
{"name": "绮罗香·咏春雨", "author": "史达祖", "poem": "做冷欺花，将烟困柳，千里偷催春暮。尽日冥迷，愁里欲飞还住。惊粉重、蝶宿西园，喜泥润、燕归南浦。最妨它、佳约风流，钿车不到杜陵路。 \n沉沉江上望极，还被春潮晚急，难寻官渡。隐约遥峰，和泪谢娘眉妩。临断岸、新绿生时，是落红、带愁流处。记当日、门掩梨花，剪灯深夜语。"}
{"name": "江城子·画楼帘幕卷新晴", "author": "卢祖皋", "poem": "画楼帘幕卷新晴。掩银屏，晓寒轻。坠粉飘香，日日唤愁生。暗数十年湖上路，能几度，著娉婷？ \n年华空自感飘零。拥春酲，对谁醒？天阔云闲，无处觅箫声。载酒买花年少事，浑不似，旧心情。"}
{"name": "宴清都·初春", "author": "卢祖皋", "poem": "春讯飞琼管。风日薄、度墙啼鸟声乱。江城次第，笙歌翠合，绮罗香暖。溶溶涧渌冰泮。醉梦里、年华暗换。料黛眉重锁隋堤，芳心还动梁苑。 \n新来雁阔云音，鸾分鉴影，无计重见。啼春细雨，笼愁澹月，恁时庭院。离肠未语先断。算犹有、凭高望眼。更那堪、芳草连天，飞梅弄晚。"}
{"name": "浪淘沙·莫上玉楼看", "author": "韩疁", "poem": "莫上玉楼看。花雨斑斑。四垂罗幕护朝寒。燕子不知人去也，飞认阑干。 \n回首几关山。后会应难。相逢祗有梦魂间，可奈梦随春漏短，不到江南。"}
{"name": "霜天晓角·仪真江上夜泊", "author": "黄机", "poem": "寒江夜宿。长啸江之曲。水底鱼龙惊动，风卷地、浪翻屋。 \n诗情吟未足。酒兴断还续。草草兴亡休问，功名泪、欲盈掬。"}
{"name": "玉楼春·春思", "author": "严仁", "poem": "春风只在园西畔，荠菜花繁胡蝶乱。冰池晴绿照还空，香径落红吹已断。 \n意长翻恨游丝短，尽日相思罗带缓。宝奁明月不欺人，明日归来君试看。"}
{"name": "沁园春·答九华叶贤良", "author": "刘克庄", "poem": "一卷阴符，二石硬弓，百斤宝刀。更玉花骢喷，鸣鞭电抹，乌丝阑展，醉墨龙跳。牛角书生，虬髯豪客，谈笑皆堪折简招。依稀记，曾请缨系粤，草檄征辽。 \n当年目视云霄。谁信道凄凉今折腰。怅燕然未勒，南归草草，长安不见，北望迢迢。老去胸中，有些磊块，歌罢犹须著酒浇。休休也，但帽边鬓改，镜里颜凋。"}
{"name": "长相思·惜梅", "author": "刘克庄", "poem": "寒相催。暖相催。催了开时催谢时。丁宁花放迟。 \n角声吹。笛声吹。吹了南枝吹北枝。明朝成雪飞。"}
{"name": "贺新郎·送陈真州子华", "author": "刘克庄", "poem": "北望神州路。试平章、这场公事，怎生分付。记得太行山百万，曾入宗爷驾驭。今把作、握蛇骑虎。君去京东豪杰喜，想投戈、下拜真吾父。谈笑里，定齐鲁。 \n两河萧瑟惟狐兔。问当年、祖生去后，有人来否。多少新亭挥泪客，谁梦中原块土。算事业、须由人做。应笑书生心胆怯，向车中、闭置如新妇。空目送，塞鸿去。"}
{"name": "贺新郎·九日", "author": "刘克庄", "poem": "湛湛长空黑。更那堪、斜风细雨，乱愁如织。老眼平生空四海，赖有高楼百尺。看浩荡、千崖秋色。白发书生神州泪，尽凄凉、不向牛山滴。追往事，去无迹。 \n少年自负凌云笔。到而今、春华落尽，满怀萧瑟。常恨世人新意少，爱说南朝狂客。把破帽、年年拈出。若对黄花孤负酒，怕黄花、也笑人岑寂。鸿北去，日西匿。"}
{"name": "玉楼春·戏林推", "author": "刘克庄", "poem": "年年跃马长安市。客舍似家家似寄。青钱换酒日无何，红烛呼卢宵不寐。 \n易挑锦妇机中字。难得玉人心下事。男儿西北有神州，莫滴水西桥畔泪。"}
{"name": "卜算子·片片蝶衣轻", "author": "刘克庄", "poem": "片片蝶衣轻，点点猩红小。道是天公不惜花，百种千般巧。 \n朝见树头繁，暮见枝头少。道是天公果惜花，雨洗风吹了。"}
{"name": "一剪梅·舟过吴江", "author": "蒋捷", "poem": "一片春愁待酒浇。江上舟摇，楼上帘招。秋娘渡与泰娘桥，风又飘飘，雨又萧萧。（渡 一作：度。）\n何日归家洗客袍？银字笙调，心字香烧。流光容易把人抛，红了樱桃，绿了芭蕉。"}
{"name": "虞美人·听雨", "author": "蒋捷", "poem": "少年听雨歌楼上，红烛昏罗帐。壮年听雨客舟中，江阔云低、断雁叫西风。 \n而今听雨僧庐下，鬓已星星也。悲欢离合总无情，一任阶前、点滴到天明。"}
{"name": "满江红·送李御带珙", "author": "吴潜", "poem": "红玉阶前，问何事、翩然引去。湖海上、一汀鸥鹭，半帆烟雨。报国无门空自怨，济时有策从谁吐。过垂虹、亭下系扁舟，鲈堪煮。 \n拚一醉，留君住。歌一曲，送君路。遍江南江北，欲归何处。世事悠悠浑未了，年光冉冉今如许。试举头、一笑问青天，天无语。"}
{"name": "江城子·示表侄刘国华", "author": "吴潜", "poem": "家园十亩屋头边。正春妍，酿花天。杨柳多情，拂拂带轻烟。别馆闲亭随分有，时策杖，小盘旋。\n采山钓水美而鲜。饮中仙，醉中禅。闲处光阴，赢得日高眠。一品高官人道好，多少事，碎心田。"}
{"name": "蓦山溪·自述", "author": "宋自逊", "poem": "壶山居士，未老心先懒。爱学道人家，办竹几、蒲团茗碗。青山可买，小结屋三间，开一径，俯清溪，修竹栽教满。\n客来便请，随分家常饭。若肯小留连，更薄酒，三杯两盏，吟诗度曲，风月任招呼。身外事，不关心，自有天公管。"}
{"name": "谒金门·花过雨", "author": "李好古", "poem": "花过雨，又是一番红素。燕子归来愁不语，旧巢无觅处。\n谁在玉关劳苦？谁在玉楼歌舞？若使胡尘吹得去，东风侯万户。"}
{"name": "青玉案·年年社日停针线", "author": "黄公绍", "poem": "年年社日停针线。怎忍见、双飞燕。今日江城春已半。一身犹在，乱山深处，寂寞溪桥畔。\n春衫著破谁针线。点点行行泪痕满。落日解鞍芳草岸。花无人戴，酒无人劝，醉也无人管。"}
{"name": "湘春夜月·近清明", "author": "黄孝迈", "poem": "近清明。翠禽枝上消魂。可惜一片清歌，都付与黄昏。欲共柳花低诉，怕柳花轻薄，不解伤春。念楚乡旅宿，柔情别绪，谁与温存。 \n空樽夜泣，青山不语，残月当门。翠玉楼前，惟是有、一波湘水，摇荡湘云。天长梦短，问甚时、重见桃根。这次第，算人间没个并刀，剪断心上愁痕。"}
{"name": "长相思·花深深", "author": "陈东甫", "poem": "花深深，柳阴阴。度柳穿花觅信音，君心负妾心。\n怨鸣琴，恨孤衾。钿誓钗盟何处寻？当初谁料今！"}
{"name": "水调歌头·平山堂用东坡韵", "author": "方岳", "poem": "秋雨一何碧，山色倚晴空。江南江北愁思，分付酒螺红。芦叶蓬舟千重，菰菜莼羹一梦，无语寄归鸿。醉眼渺河洛，遗恨夕阳中。 \n苹洲外，山欲暝，敛眉峰。人间俯仰陈迹，叹息两仙翁。不见当时杨柳，只是从前烟雨，磨灭几英雄。天地一孤啸，匹马又西风。"}
{"name": "浣溪沙·门隔花深梦旧游", "author": "吴文英", "poem": "门隔花深梦旧游。夕阳无语燕归愁。玉纤香动小帘钩。 \n落絮无声春堕泪，行云有影月含羞。东风临夜冷于秋。"}
{"name": "风入松·听风听雨过清明", "author": "吴文英", "poem": "听风听雨过清明。愁草瘗花铭。楼前绿暗分携路，一丝柳、一寸柔情。料峭春寒中酒，交加晓梦啼莺。 \n西园日日扫林亭。依旧赏新晴。黄蜂频扑秋千索，有当时、纤手香凝。惆怅双鸳不到，幽阶一夜苔生。"}
{"name": "莺啼序·春晚感怀", "author": "吴文英", "poem": "　　残寒正欺病酒，掩沉香绣户。燕来晚、飞入西城，似说春事迟暮。画船载、清明过却，晴烟冉冉吴宫树。念羁情、游荡随风，化为轻絮。　　十载西湖，傍柳系马，趁娇尘软雾。溯红渐、招入仙溪，锦儿偷寄幽素。倚银屏、春宽梦窄，断红湿、歌纨金缕。暝堤空，轻把斜阳，总还鸥鹭。　　幽兰旋老，杜若还生，水乡尚寄旅。别后访、六桥无信，事往花委，瘗玉埋香，几番风雨。长波妒盼，遥山羞黛，渔灯分影春江宿，记当时、短楫桃根渡。青楼仿佛。临分败壁题诗，泪墨惨淡尘土。　　危亭望极，草色天涯，叹鬓侵半苎。暗点检，离痕欢唾，尚染鲛绡，亸凤迷归，破鸾慵舞。殷勤待写，书中长恨，蓝霞辽海沈过雁，漫相思、弹入哀筝柱。伤心千里江南，怨曲重招，断魂在否？"}
{"name": "八声甘州", "author": "吴文英", "poem": "渺空烟四远，是何年、青天坠长星？幻苍崖云树，名娃金屋，残霸宫城。箭径酸风射眼，腻水染花腥。时靸双鸳响，廊叶秋声。\n宫里吴王沉醉，倩五湖倦客，独钓醒醒。问苍波无语，华发奈山青。水涵空、阑干高处，送乱鸦斜日落渔汀。连呼酒、上琴台去，秋与云平。"}
{"name": "唐多令·惜别", "author": "吴文英", "poem": "何处合成愁。离人心上秋。纵芭蕉、不雨也飕飕。都道晚凉天气好，有明月、怕登楼。 \n年事梦中休。花空烟水流。燕辞归、客尚淹留。垂柳不萦裙带住。漫长是、系行舟。"}
{"name": "清平乐·宫怨", "author": "黄弄", "poem": "珠帘寂寂。愁背银缸泣。记得少年初选入。三十六宫第一。 \n当年掌上承恩。而今冷落长门。又是羊车过也，月明花落黄昏。"}
{"name": "贺新郎·西湖", "author": "文及翁", "poem": "一勺西湖水。渡江来，百年歌舞，百年酣醉。回首洛阳花石尽，烟渺黍离之地。更不复、新亭堕泪。簇乐红妆摇画舫，问中流、击楫何人是？千古恨，几时洗？\n余生自负澄清志。更有谁、磻溪未遇，傅岩未起。国事如今谁倚仗，衣带一江而已！便都道、江神堪恃。借问孤山林处士，但掉头、笑指梅花蕊。天下事，可知矣！"}
{"name": "西江月·新秋写兴", "author": "刘辰翁", "poem": "天上低昂似旧，人间儿女成狂。夜来处处试新妆。却是人间天上。 \n不觉新凉似水，相思两鬓如霜。梦从海底跨枯桑。阅尽银河风浪。"}
{"name": "兰陵王·丙子送春", "author": "刘辰翁", "poem": "送春去。春去人间无路。秋千外，芳草连天，谁遣风沙暗南浦。依依甚意绪。漫忆海门飞絮。乱鸦过，斗转城荒，不见来时试灯处。 \n春去。最谁苦。但箭雁沉边，梁燕无主。杜鹃声里长门暮。想玉树凋土，泪盘如露。咸阳送客屡回顾。斜日未能度。 \n春去。尚来否。正江令恨别，庾信愁赋。二人皆北去。苏堤尽日风和雨。叹神游故国，花记前度。人生流落，顾孺子，共夜语。"}
{"name": "满江红·太液芙蓉", "author": "王清惠", "poem": "太液芙蓉，浑不似、旧时颜色。 曾记得、春风雨露，玉楼金阙。名播兰馨妃后里，晕潮莲脸君王侧。忽一声、鼙鼓揭天来，繁华歇。\n龙虎散，风云灭。千古恨，凭谁说。对山河百二，泪盈襟血。客馆夜惊尘土梦，宫车晓碾关山月。问嫦娥、于我肯从容，同圆缺？"}
{"name": "八声甘州", "author": "张炎", "poem": "辛卯岁，沈尧道同余北归，各处杭、越。逾岁，尧道来问寂寞，语笑数日。又复别去。赋此曲，并寄赵学舟。记玉关踏雪事清游，寒气脆貂裘。傍枯林古道，长河饮马，此意悠悠。短梦依然江表，老泪洒西州。一字无题处，落叶都愁。\n载取白云归去，问谁留楚佩，弄影中洲？折芦花赠远，零落一身秋。向寻常、野桥流水，待招来，不是旧沙鸥。空怀感，有斜阳处，却怕登楼。"}
{"name": "清平乐·候蛩凄断", "author": "张炎", "poem": "候蛩凄断，人语西风岸。月落沙平江似练，望尽芦花无雁。\n暗教愁损兰成，可怜夜夜关情。只有一枝梧叶，不知多少秋声！"}
{"name": "咏鹅", "author": "骆宾王", "poem": "鹅，鹅，鹅，曲项向天歌。\n白毛浮绿水，红掌拨清波。"}
{"name": "悯农二首·其二", "author": "李绅", "poem": "锄禾日当午，汗滴禾下土。\n谁知盘中餐，粒粒皆辛苦？"}
{"name": "古朗月行(节选)", "author": "李白", "poem": "小时不识月，呼作白玉盘。\n又疑瑶台镜，飞在青云端。"}
{"name": "风", "author": "李峤", "poem": "解落三秋叶，能开二月花。\n过江千尺浪，入竹万竿斜。"}
{"name": "人之初", "author": "王应麟", "poem": "人之初，性本善。\n性相近，习相远。\n苟不教，性乃迁。\n教之道，贵以专。子不学，非所宜。\n幼不学，老何为。\n玉不琢，不成器。\n人不学，不知义。"}
{"name": "池上", "author": "白居易", "poem": "小娃撑小艇，偷采白莲回。\n不解藏踪迹，浮萍一道开。"}
{"name": "赠汪伦", "author": "李白", "poem": "李白乘舟将欲行，忽闻岸上踏歌声。\n桃花潭水深千尺，不及汪伦送我情。 "}
{"name": "画鸡", "author": "唐寅", "poem": "头上红冠不用裁，满身雪白走将来。\n平生不敢轻言语，一叫千门万户开。"}
{"name": "望庐山瀑布", "author": "李白", "poem": "日照香炉生紫烟，遥看瀑布挂前川。\n飞流直下三千尺，疑是银河落九天。"}
{"name": "夜宿山寺", "author": "李白", "poem": "危楼高百尺，手可摘星辰。\n不敢高声语，恐惊天上人。"}
{"name": "小儿垂钓", "author": "胡令能", "poem": "蓬头稚子学垂纶，侧坐莓苔草映身。 \n路人借问遥招手，怕得鱼惊不应人。"}
{"name": "咏柳", "author": "贺知章", "poem": "碧玉妆成一树高，万条垂下绿丝绦。\n不知细叶谁裁出，二月春风似剪刀。"}
{"name": "绝句", "author": "杜甫", "poem": "两个黄鹂鸣翠柳，一行白鹭上青天。\n窗含西岭千秋雪，门泊东吴万里船。"}
{"name": "悯农二首·其一", "author": "李绅", "poem": "春种一粒粟，秋收万颗子。\n四海无闲田，农夫犹饿死。"}
{"name": "山行", "author": "杜牧", "poem": "远上寒山石径斜，白云深处有人家。\n停车坐爱枫林晚，霜叶红于二月花。"}
{"name": "夜书所见", "author": "叶绍翁", "poem": "萧萧梧叶送寒声，江上秋风动客情。\n知有儿童挑促织，夜深篱落一灯明。"}
{"name": "望天门山", "author": "李白", "poem": "天门中断楚江开，碧水东流至此回。\n两岸青山相对出，孤帆一片日边来。"}
{"name": "望洞庭", "author": "刘禹锡", "poem": "湖光秋月两相和，潭面无风镜未磨。\n遥望洞庭山水翠，白银盘里一青螺。"}
{"name": "采莲曲", "author": "王昌龄", "poem": "荷叶罗裙一色裁，芙蓉向脸两边开。\n乱入池中看不见，闻歌始觉有人来。"}
{"name": "绝句", "author": "杜甫", "poem": "迟日江山丽，春风花草香。\n泥融飞燕子，沙暖睡鸳鸯。"}
{"name": "惠崇春江晚景", "author": "苏轼", "poem": "竹外桃花三两枝，春江水暖鸭先知。\n蒌蒿满地芦芽短，正是河豚欲上时。"}
{"name": "清明", "author": "杜牧", "poem": "清明时节雨纷纷，路上行人欲断魂。\n借问酒家何处有？牧童遥指杏花村。"}
{"name": "大林寺桃花", "author": "白居易", "poem": "人间四月芳菲尽，山寺桃花始盛开。 \n长恨春归无觅处，不知转入此中来。"}
{"name": "暮江吟", "author": "白居易", "poem": "一道残阳铺水中，半江瑟瑟半江红。\n可怜九月初三夜，露似真珠月似弓。"}
{"name": "别董大", "author": "高适", "poem": "千里黄云白日曛，北风吹雁雪纷纷。\n莫愁前路无知己，天下谁人不识君。"}
{"name": "铁杵成针", "author": "祝穆", "poem": "磨针溪，在象耳山下。世传李太白读书山中，未成，弃去。过是溪，逢老媪方磨铁杵。问之，曰：“欲作针。”太白感其意，还卒业。"}
{"name": "卜算子·咏梅", "author": "毛泽东", "poem": "读陆游咏梅词，反其意而用之。风雨送春归，飞雪迎春到。已是悬崖百丈冰，犹有花枝俏。\n俏也不争春，只把春来报。待到山花烂漫时，她在丛中笑。"}
{"name": "江畔独步寻花", "author": "杜甫", "poem": "黄师塔前江水东，春光懒困倚微风。\n桃花一簇开无主，可爱深红爱浅红？"}
{"name": "蜂", "author": "罗隐", "poem": "不论平地与山尖，无限风光尽被占。 \n采得百花成蜜后，为谁辛苦为谁甜？"}
{"name": "独坐敬亭山", "author": "李白", "poem": "众鸟高飞尽，孤云独去闲。\n相看两不厌，只有敬亭山。"}
{"name": "少年中国说(节选)", "author": "梁启超", "poem": "　　故今日之责任，不在他人，而全在我少年。少年智则国智，少年富则国富；少年强则国强，少年独立则国独立；少年自由则国自由；少年进步则国进步；少年胜于欧洲，则国胜于欧洲；少年雄于地球，则国雄于地球。　　红日初升，其道大光。河出伏流，一泻汪洋。潜龙腾渊，鳞爪飞扬。乳虎啸谷，百兽震惶。鹰隼试翼，风尘翕张。奇花初胎，矞矞皇皇。干将发硎，有作其芒。天戴其苍，地履其黄。纵有千古，横有八荒。前途似海，来日方长。美哉我少年中国，与天不老！壮哉我中国少年，与国无疆！"}
{"name": "长相思", "author": "纳兰性德", "poem": "山一程，水一程，身向榆关那畔行，夜深千帐灯。\n风一更，雪一更，聒碎乡心梦不成，故园无此声。"}
{"name": "蝉", "author": "虞世南", "poem": "垂緌饮清露，流响出疏桐。\n居高声自远，非是藉秋风。"}
{"name": "乞巧", "author": "林杰", "poem": "七夕今宵看碧霄，牵牛织女渡河桥。 \n家家乞巧望秋月，穿尽红丝几万条。"}
{"name": "观书有感·其一", "author": "朱熹", "poem": "半亩方塘一鉴开，天光云影共徘徊。\n问渠那得清如许？为有源头活水来。"}
{"name": "四时田园杂兴·其三十一", "author": "范成大", "poem": "昼出耘田夜绩麻，村庄儿女各当家。\n童孙未解供耕织，也傍桑阴学种瓜。"}
{"name": "稚子弄冰", "author": "杨万里", "poem": "稚子金盆脱晓冰，彩丝穿取当银钲。(银钲 一作：银铮)\n敲成玉磬穿林响，忽作玻璃碎地声。"}
{"name": "村晚", "author": "雷震", "poem": "草满池塘水满陂，山衔落日浸寒漪。\n牧童归去横牛背，短笛无腔信口吹。"}
{"name": "从军行七首·其四", "author": "王昌龄", "poem": "青海长云暗雪山，孤城遥望玉门关。\n黄沙百战穿金甲，不破楼兰终不还。"}
{"name": "秋夜将晓出篱门迎凉有感", "author": "陆游", "poem": "三万里河东入海，五千仞岳上摩天。\n遗民泪尽胡尘里，南望王师又一年。"}
{"name": "杨氏之子", "author": "刘义庆", "poem": "　　梁国杨氏子九岁，甚聪惠。孔君平诣其父，父不在，乃呼儿出。为设果，果有杨梅。孔指以示儿曰：“此是君家果。”儿应声答曰：“未闻孔雀是夫子家禽。” "}
{"name": "鸟鸣涧", "author": "王维", "poem": "人闲桂花落，夜静春山空。\n月出惊山鸟，时鸣春涧中。"}
{"name": "六月二十七日望湖楼醉书", "author": "苏轼", "poem": "黑云翻墨未遮山，白雨跳珠乱入船。\n卷地风来忽吹散，望湖楼下水如天。"}
{"name": "七律·长征", "author": "毛泽东", "poem": "红军不怕远征难，万水千山只等闲。\n五岭逶迤腾细浪，乌蒙磅礴走泥丸。\n金沙水拍云崖暖，大渡桥横铁索寒。\n更喜岷山千里雪，三军过后尽开颜。"}
{"name": "浪淘沙·其一", "author": "刘禹锡", "poem": "九曲黄河万里沙，浪淘风簸自天涯。\n如今直上银河去，同到牵牛织女家。"}
{"name": "江南春", "author": "杜牧", "poem": "千里莺啼绿映红，水村山郭酒旗风。\n南朝四百八十寺，多少楼台烟雨中。"}
{"name": "书湖阴先生壁", "author": "王安石", "poem": "茅檐长扫净无苔，花木成畦手自栽。\n一水护田将绿绕，两山排闼送青来。"}
{"name": "书戴嵩画牛", "author": "苏轼", "poem": "　　蜀中有杜处士 ，好书画，所宝以百数。有戴嵩《牛》一轴，尤所爱，锦囊玉轴，常以自随。　　一日曝书画，有一牧童见之，拊掌大笑，曰：“此画斗牛也。牛斗，力在角，尾搐入两股间，今乃掉尾而斗，谬矣。”处士笑而然之。古语有云：“耕当问奴，织当问婢。”不可改也。"}
{"name": "菩萨蛮·大柏地", "author": "毛泽东", "poem": "赤橙黄绿青蓝紫，谁持彩练当空舞？雨后复斜阳，关山阵阵苍。\n当年鏖战急，弹洞前村壁。装点此关山，今朝更好看。"}
{"name": "十五夜望月", "author": "王建", "poem": "中庭地白树栖鸦，冷露无声湿桂花。\n今夜月明人尽望，不知秋思落谁家。"}
{"name": "马诗", "author": "李贺", "poem": "大漠沙如雪，燕山月似钩。\n何当金络脑，快走踏清秋。"}
{"name": "两小儿辩日", "author": "列御寇", "poem": "孔子东游，见两小儿辩斗，问其故。\n一儿曰：“我以日始出时去人近，而日中时远也。” \n一儿曰：“我以日初出远，而日中时近也。”\n一儿曰：“日初出大如车盖，及日中则如盘盂，此不为远者小而近者大乎？”\n一儿曰：“日初出沧沧凉凉，及其日中如探汤，此不为近者热而远者凉乎？”\n孔子不能决也。\n两小儿笑曰：“孰为汝多知乎？”"}
{"name": "春夜喜雨", "author": "杜甫", "poem": "好雨知时节，当春乃发生。\n随风潜入夜，润物细无声。\n野径云俱黑，江船火独明。\n晓看红湿处，花重锦官城。"}
{"name": "早春呈水部张十八员外", "author": "韩愈", "poem": "天街小雨润如酥，草色遥看近却无。\n最是一年春好处，绝胜烟柳满皇都。"}
{"name": "江上渔者", "author": "范仲淹", "poem": "江上往来人，但爱鲈鱼美。\n君看一叶舟，出没风波里。"}
{"name": "天净沙·秋思", "author": "马致远", "poem": "枯藤老树昏鸦，小桥流水人家，古道西风瘦马。夕阳西下，断肠人在天涯。"}
{"name": "诫子书", "author": "诸葛亮", "poem": "　　夫君子之行，静以修身，俭以养德。非淡泊无以明志，非宁静无以致远。夫学须静也，才须学也，非学无以广才，非志无以成学。淫慢则不能励精，险躁则不能治性。年与时驰，意与日去，遂成枯落，多不接世，悲守穷庐，将复何及！ "}
{"name": "狼", "author": "蒲松龄", "poem": "　　一屠晚归，担中肉尽，止有剩骨。途中两狼，缀行甚远。　　屠惧，投以骨。一狼得骨止，一狼仍从。复投之，后狼止而前狼又至。骨已尽矣，而两狼之并驱如故。　　屠大窘，恐前后受其敌。顾野有麦场，场主积薪其中，苫蔽成丘。屠乃奔倚其下，弛担持刀。狼不敢前，眈眈相向。　　少时，一狼径去，其一犬坐于前。久之，目似瞑，意暇甚。屠暴起，以刀劈狼首，又数刀毙之。方欲行，转视积薪后，一狼洞其中，意将隧入以攻其后也。身已半入，止露尻尾。屠自后断其股，亦毙之。乃悟前狼假寐，盖以诱敌。　　狼亦黠矣，而顷刻两毙，禽兽之变诈几何哉？止增笑耳。"}
{"name": "峨眉山月歌", "author": "李白", "poem": "峨眉山月半轮秋，影入平羌江水流。 \n夜发清溪向三峡，思君不见下渝州。"}
{"name": "行军九日思长安故园", "author": "岑参", "poem": "强欲登高去，无人送酒来。\n遥怜故园菊，应傍战场开。"}
{"name": "秋词·其一", "author": "刘禹锡", "poem": "自古逢秋悲寂寥，我言秋日胜春朝。\n晴空一鹤排云上，便引诗情到碧霄。"}
{"name": "潼关", "author": "谭嗣同", "poem": "终古高云簇此城，秋风吹散马蹄声。\n河流大野犹嫌束，山入潼关不解平。"}
{"name": "卖油翁", "author": "欧阳修", "poem": "　　陈康肃公善射，当世无双 ，公亦以此自矜。尝射于家圃，有卖油翁释担而立，睨之久而不去。见其发矢十中八九，但微颔之。　　康肃问曰：“汝亦知射乎？吾射不亦精乎？”翁曰：“无他， 但手熟尔。”康肃忿然曰：“尔安敢轻吾射！”翁曰：“以我酌油知之。”乃取一葫芦置于地，以钱覆其口，徐以杓酌油沥之，自钱孔入，而钱不湿。因曰：“我亦无他，惟手熟尔。”康肃笑而遣之。　　此与庄生所谓解牛斫轮者何异？(教材无此句)"}
{"name": "陋室铭", "author": "刘禹锡", "poem": "　　山不在高，有仙则名。水不在深，有龙则灵。斯是陋室，惟吾德馨。苔痕上阶绿，草色入帘青。谈笑有鸿儒，往来无白丁。可以调素琴，阅金经。无丝竹之乱耳，无案牍之劳形。南阳诸葛庐，西蜀子云亭。孔子云：何陋之有？"}
{"name": "爱莲说", "author": "周敦颐", "poem": "　　水陆草木之花，可爱者甚蕃。晋陶渊明独爱菊。自李唐来，世人甚爱牡丹。予独爱莲之出淤泥而不染，濯清涟而不妖，中通外直，不蔓不枝，香远益清，亭亭净植，可远观而不可亵玩焉。　　予谓菊，花之隐逸者也；牡丹，花之富贵者也；莲，花之君子者也。噫！菊之爱，陶后鲜有闻。莲之爱，同予者何人？牡丹之爱，宜乎众矣。"}
{"name": "游山西村", "author": "陆游", "poem": "莫笑农家腊酒浑，丰年留客足鸡豚。\n山重水复疑无路，柳暗花明又一村。\n箫鼓追随春社近，衣冠简朴古风存。\n从今若许闲乘月，拄杖无时夜叩门。"}
{"name": "河中石兽", "author": "纪昀", "poem": "　　沧州南一寺临河干，山门圮于河，二石兽并沉焉。阅十余岁，僧募金重修，求二石兽于水中，竟不可得，以为顺流下矣。棹数小舟，曳铁钯，寻十余里无迹。　　一讲学家设帐寺中，闻之笑曰：“尔辈不能究物理。是非木杮，岂能为暴涨携之去？乃石性坚重，沙性松浮，湮于沙上，渐沉渐深耳。沿河求之，不亦颠乎？”众服为确论。　　一老河兵闻之，又笑曰：“凡河中失石，当求之于上流。盖石性坚重，沙性松浮，水不能冲石，其反激之力，必于石下迎水处啮沙为坎穴，渐激渐深，至石之半，石必倒掷坎穴中。如是再啮，石又再转。转转不已，遂反溯流逆上矣。求之下流，固颠；求之地中，不更颠乎？”如其言，果得于数里外。然则天下之事，但知其一，不知其二者多矣，可据理臆断欤？"}
{"name": "春夜洛城闻笛", "author": "李白", "poem": "谁家玉笛暗飞声，散入春风满洛城。 \n此夜曲中闻折柳，何人不起故园情。"}
{"name": "晚春", "author": "韩愈", "poem": "草树知春不久归，百般红紫斗芳菲。\n杨花榆荚无才思，惟解漫天作雪飞。"}
{"name": "过松源晨炊漆公店", "author": "杨万里", "poem": "莫言下岭便无难，赚得行人错喜欢。(错喜欢 一作：空喜欢)\n政入万山围子里，一山放出一山拦。"}
{"name": "三峡", "author": "郦道元", "poem": "　　自三峡七百里中，两岸连山，略无阙处。重岩叠嶂，隐天蔽日，自非亭午夜分，不见曦月。　　至于夏水襄陵，沿溯阻绝。或王命急宣，有时朝发白帝，暮到江陵，其间千二百里，虽乘奔御风，不以疾也。(溯 同：泝；暮到 一作：暮至)　　春冬之时，则素湍绿潭，回清倒影，绝巘多生怪柏，悬泉瀑布，飞漱其间，清荣峻茂，良多趣味。(巘 一作：左山右献)　　每至晴初霜旦，林寒涧肃，常有高猿长啸，属引凄异，空谷传响，哀转久绝。故渔者歌曰：“巴东三峡巫峡长，猿鸣三声泪沾裳。”"}
{"name": "答谢中书书", "author": "陶弘景", "poem": "　　山川之美，古来共谈。高峰入云，清流见底。两岸石壁，五色交辉。青林翠竹，四时俱备。晓雾将歇，猿鸟乱鸣；夕日欲颓，沉鳞竞跃。实是欲界之仙都。自康乐以来，未复有能与其奇者。"}
{"name": "记承天寺夜游", "author": "苏轼", "poem": "　　元丰六年十月十二日夜，解衣欲睡，月色入户，欣然起行。念无与为乐者，遂至承天寺寻张怀民。怀民亦未寝，相与步于中庭。庭下如积水空明，水中藻、荇交横，盖竹柏影也。何夜无月？何处无竹柏？但少闲人如吾两人者耳。"}
{"name": "与朱元思书", "author": "吴均", "poem": "　　风烟俱净，天山共色。从流飘荡，任意东西。自富阳至桐庐一百许里，奇山异水，天下独绝。　　水皆缥碧，千丈见底。游鱼细石，直视无碍。急湍甚箭，猛浪若奔。　　夹岸高山，皆生寒树，负势竞上，互相轩邈，争高直指，千百成峰。泉水激石，泠泠作响；好鸟相鸣，嘤嘤成韵。蝉则千转不穷，猿则百叫无绝。鸢飞戾天者，望峰息心；经纶世务者，窥谷忘反。横柯上蔽，在昼犹昏；疏条交映，有时见日。"}
{"name": "野望", "author": "王绩", "poem": "东皋薄暮望，徙倚欲何依。\n树树皆秋色，山山唯落晖。\n牧人驱犊返，猎马带禽归。\n相顾无相识，长歌怀采薇。"}
{"name": "使至塞上", "author": "王维", "poem": "单车欲问边，属国过居延。\n征蓬出汉塞，归雁入胡天。\n大漠孤烟直，长河落日圆。\n萧关逢候骑，都护在燕然。"}
{"name": "钱塘湖春行", "author": "白居易", "poem": "孤山寺北贾亭西，水面初平云脚低。\n几处早莺争暖树，谁家新燕啄春泥。\n乱花渐欲迷人眼，浅草才能没马蹄。\n最爱湖东行不足，绿杨阴里白沙堤。"}
{"name": "周亚夫军细柳", "author": "司马迁", "poem": "　　文帝之后六年，匈奴大入边。乃以宗正刘礼为将军，军霸上；祝兹侯徐厉为将军，军棘门；以河内守亚夫为将军，军细柳：以备胡。　　上自劳军。至霸上及棘门军，直驰入，将以下骑送迎。已而之细柳军，军士吏被甲，锐兵刃，彀弓弩，持满。天子先驱至，不得入。先驱曰：“天子且至！”军门都尉曰：“将军令曰：‘军中闻将军令，不闻天子之诏。’”居无何，上至，又不得入。于是上乃使使持节诏将军：“吾欲入劳军。”亚夫乃传言开壁门。壁门士吏谓从属车骑曰：“将军约，军中不得驱驰。”于是天子乃按辔徐行。至营，将军亚夫持兵揖曰：“介胄之士不拜，请以军礼见。”天子为动，改容式车。使人称谢：“皇帝敬劳将军。”成礼而去。　　既出军门，群臣皆惊。文帝曰：“嗟乎，此真将军矣！曩者霸上、棘门军，若儿戏耳，其将固可袭而虏也。至于亚夫，可得而犯邪！”称善者久之。"}
{"name": "雁门太守行", "author": "李贺", "poem": "黑云压城城欲摧，甲光向日金鳞开。(向日 一作：向月)\n角声满天秋色里，塞上燕脂凝夜紫。\n半卷红旗临易水，霜重鼓寒声不起。\n报君黄金台上意，提携玉龙为君死。"}
{"name": "梁甫行", "author": "曹植", "poem": "八方各异气，千里殊风雨。\n剧哉边海民，寄身于草野。\n妻子象禽兽，行止依林阻。\n柴门何萧条，狐兔翔我宇。"}
{"name": "采桑子·轻舟短棹西湖好", "author": "欧阳修", "poem": "轻舟短棹西湖好，绿水逶迤。芳草长堤，隐隐笙歌处处随。\n无风水面琉璃滑，不觉船移。微动涟漪，惊起沙禽掠岸飞。"}
{"name": "桃花源记", "author": "陶渊明", "poem": "　　晋太元中，武陵人捕鱼为业。缘溪行，忘路之远近。忽逢桃花林，夹岸数百步，中无杂树，芳草鲜美，落英缤纷。渔人甚异之，复前行，欲穷其林。　　林尽水源，便得一山，山有小口，仿佛若有光。便舍船，从口入。初极狭，才通人。复行数十步，豁然开朗。土地平旷，屋舍俨然，有良田、美池、桑竹之属。阡陌交通，鸡犬相闻。其中往来种作，男女衣着，悉如外人。黄发垂髫，并怡然自乐。　　见渔人，乃大惊，问所从来。具答之。便要还家，设酒杀鸡作食。村中闻有此人，咸来问讯。自云先世避秦时乱，率妻子邑人来此绝境，不复出焉，遂与外人间隔。问今是何世，乃不知有汉，无论魏晋。此人一一为具言所闻，皆叹惋。余人各复延至其家，皆出酒食。停数日，辞去。此中人语云：“不足为外人道也。”　　既出，得其船，便扶向路，处处志之。及郡下，诣太守，说如此。太守即遣人随其往，寻向所志，遂迷，不复得路。　　南阳刘子骥，高尚士也，闻之，欣然规往。未果，寻病终。后遂无问津者。"}
{"name": "小石潭记", "author": "柳宗元", "poem": "　　从小丘西行百二十步，隔篁竹，闻水声，如鸣珮环，心乐之。伐竹取道，下见小潭，水尤清冽。全石以为底，近岸，卷石底以出，为坻，为屿，为嵁，为岩。青树翠蔓，蒙络摇缀，参差披拂。　　潭中鱼可百许头，皆若空游无所依，日光下澈，影布石上。佁然不动，俶尔远逝，往来翕忽，似与游者相乐。(下澈 一作：下彻)　　潭西南而望，斗折蛇行，明灭可见。其岸势犬牙差互，不可知其源。　　坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。　　同游者：吴武陵，龚古，余弟宗玄。隶而从者，崔氏二小生，曰恕己，曰奉壹。"}
{"name": "核舟记", "author": "魏学洢", "poem": "　　明有奇巧人曰王叔远，能以径寸之木，为宫室、器皿、人物，以至鸟兽、木石，罔不因势象形，各具情态。尝贻余核舟一，盖大苏泛赤壁云。　　舟首尾长约八分有奇，高可二黍许。中轩敞者为舱，箬篷覆之。旁开小窗，左右各四，共八扇。启窗而观，雕栏相望焉。闭之，则右刻“山高月小，水落石出”，左刻“清风徐来，水波不兴”，石青糁之。　　船头坐三人，中峨冠而多髯者为东坡，佛印居右，鲁直居左。苏、黄共阅一手卷。东坡右手执卷端，左手抚鲁直背。鲁直左手执卷末，右手指卷，如有所语。东坡现右足，鲁直现左足，各微侧，其两膝相比者，各隐卷底衣褶中。佛印绝类弥勒，袒胸露乳，矫首昂视，神情与苏、黄不属。卧右膝，诎右臂支船，而竖其左膝，左臂挂念珠倚之——珠可历历数也。　　舟尾横卧一楫。楫左右舟子各一人。居右者椎髻仰面，左手倚一衡木，右手攀右趾，若啸呼状。居左者右手执蒲葵扇，左手抚炉，炉上有壶，其人视端容寂，若听茶声然。　　其船背稍夷，则题名其上，文曰“天启壬戌秋日，虞山王毅叔远甫刻”，细若蚊足，钩画了了，其色墨。又用篆章一，文曰“初平山人”，其色丹。　　通计一舟，为人五；为窗八；为箬篷，为楫，为炉，为壶，为手卷，为念珠各一；对联、题名并篆文，为字共三十有四。而计其长曾不盈寸。盖简桃核修狭者为之。嘻，技亦灵怪矣哉！"}
{"name": "马说", "author": "韩愈", "poem": "　　世有伯乐，然后有千里马。千里马常有，而伯乐不常有。故虽有名马，祗辱于奴隶人之手，骈死于槽枥之间，不以千里称也。　　马之千里者，一食或尽粟一石。食马者不知其能千里而食也。是马也，虽有千里之能，食不饱，力不足，才美不外见，且欲与常马等不可得，安求其能千里也？(食马者 通：饲马者)　　策之不以其道，食之不能尽其材，鸣之而不能通其意，执策而临之，曰：“天下无马！”呜呼！其真无马邪？其真不知马也！"}
{"name": "石壕吏", "author": "杜甫", "poem": "暮投石壕村，有吏夜捉人。\n老翁逾墙走，老妇出门看。\n吏呼一何怒！妇啼一何苦！\n听妇前致词：三男邺城戍。\n一男附书至，二男新战死。\n存者且偷生，死者长已矣！\n室中更无人，惟有乳下孙。\n有孙母未去，出入无完裙。\n老妪力虽衰，请从吏夜归。\n急应河阳役，犹得备晨炊。\n夜久语声绝，如闻泣幽咽。\n天明登前途，独与老翁别。"}
{"name": "茅屋为秋风所破歌", "author": "杜甫", "poem": "八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。\n南村群童欺我老无力，忍能对面为盗贼。公然抱茅入竹去，唇焦口燥呼不得，归来倚杖自叹息。\n俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻！\n安得广厦千万间，大庇天下寒士俱欢颜！风雨不动安如山。呜呼！何时眼前突兀见此屋，吾庐独破受冻死亦足！"}
{"name": "卖炭翁", "author": "白居易", "poem": "卖炭翁，伐薪烧炭南山中。\n满面尘灰烟火色，两鬓苍苍十指黑。\n卖炭得钱何所营？身上衣裳口中食。\n可怜身上衣正单，心忧炭贱愿天寒。\n夜来城外一尺雪，晓驾炭车辗冰辙。\n牛困人饥日已高，市南门外泥中歇。\n翩翩两骑来是谁？黄衣使者白衫儿。\n手把文书口称敕，回车叱牛牵向北。\n一车炭，千余斤，宫使驱将惜不得。\n半匹红纱一丈绫，系向牛头充炭直。"}
{"name": "沁园春·雪", "author": "毛泽东", "poem": "北国风光，千里冰封，万里雪飘。\n望长城内外，惟余莽莽；大河上下，顿失滔滔。(余 通：馀)\n山舞银蛇，原驰蜡象，欲与天公试比高。(原驰 原作：原驱)\n须晴日，看红装素裹，分外妖娆。\n江山如此多娇，引无数英雄竞折腰。\n惜秦皇汉武，略输文采；唐宗宋祖，稍逊风骚。\n一代天骄，成吉思汗，只识弯弓射大雕。\n俱往矣，数风流人物，还看今朝。"}
{"name": "岳阳楼记", "author": "范仲淹", "poem": "　　庆历四年春，滕子京谪守巴陵郡。越明年，政通人和，百废具兴，乃重修岳阳楼，增其旧制，刻唐贤今人诗赋于其上，属予作文以记之。　　予观夫巴陵胜状，在洞庭一湖。衔远山，吞长江，浩浩汤汤，横无际涯，朝晖夕阴，气象万千，此则岳阳楼之大观也，前人之述备矣。然则北通巫峡，南极潇湘，迁客骚人，多会于此，览物之情，得无异乎？　　若夫淫雨霏霏，连月不开，阴风怒号，浊浪排空，日星隐曜，山岳潜形，商旅不行，樯倾楫摧，薄暮冥冥，虎啸猿啼。登斯楼也，则有去国怀乡，忧谗畏讥，满目萧然，感极而悲者矣。(隐曜 一作：隐耀；淫雨 通：霪雨)　　至若春和景明，波澜不惊，上下天光，一碧万顷，沙鸥翔集，锦鳞游泳，岸芷汀兰，郁郁青青。而或长烟一空，皓月千里，浮光跃金，静影沉璧，渔歌互答，此乐何极！登斯楼也，则有心旷神怡，宠辱偕忘，把酒临风，其喜洋洋者矣。　　嗟夫！予尝求古仁人之心，或异二者之为，何哉？不以物喜，不以己悲，居庙堂之高则忧其民，处江湖之远则忧其君。是进亦忧，退亦忧。然则何时而乐耶？其必曰“先天下之忧而忧，后天下之乐而乐”乎！噫！微斯人，吾谁与归？时六年九月十五日。"}
{"name": "醉翁亭记", "author": "欧阳修", "poem": "　　环滁皆山也。其西南诸峰，林壑尤美，望之蔚然而深秀者，琅琊也。山行六七里，渐闻水声潺潺，而泻出于两峰之间者，酿泉也。峰回路转，有亭翼然临于泉上者，醉翁亭也。作亭者谁？山之僧智仙也。名之者谁？太守自谓也。太守与客来饮于此，饮少辄醉，而年又最高，故自号曰醉翁也。醉翁之意不在酒，在乎山水之间也。山水之乐，得之心而寓之酒也。　　若夫日出而林霏开，云归而岩穴暝，晦明变化者，山间之朝暮也。野芳发而幽香，佳木秀而繁阴，风霜高洁，水落而石出者，山间之四时也。朝而往，暮而归，四时之景不同，而乐亦无穷也。　　至于负者歌于途，行者休于树，前者呼，后者应，伛偻提携，往来而不绝者，滁人游也。临溪而渔，溪深而鱼肥，酿泉为酒，泉香而酒洌，山肴野蔌，杂然而前陈者，太守宴也。宴酣之乐，非丝非竹，射者中，弈者胜，觥筹交错，起坐而喧哗者，众宾欢也。苍颜白发，颓然乎其间者，太守醉也。　　已而夕阳在山，人影散乱，太守归而宾客从也。树林阴翳，鸣声上下，游人去而禽鸟乐也。然而禽鸟知山林之乐，而不知人之乐；人知从太守游而乐，而不知太守之乐其乐也。醉能同其乐，醒能述以文者，太守也。太守谓谁？庐陵欧阳修也。"}
{"name": "湖心亭看雪", "author": "张岱", "poem": "　　崇祯五年十二月，余住西湖。大雪三日，湖中人鸟声俱绝。是日更定矣，余拏一小舟，拥毳衣炉火，独往湖心亭看雪。雾凇沆砀，天与云与山与水，上下一白，湖上影子，惟长堤一痕、湖心亭一点、与余舟一芥、舟中人两三粒而已。　　到亭上，有两人铺毡对坐，一童子烧酒炉正沸。见余大喜曰：“湖中焉得更有此人！”拉余同饮。余强饮三大白而别。问其姓氏，是金陵人，客此。及下船，舟子喃喃曰：“莫说相公痴，更有痴似相公者。”"}
{"name": "左迁至蓝关示侄孙湘", "author": "韩愈", "poem": "一封朝奏九重天，夕贬潮州路八千。(潮州 一作：潮阳)\n欲为圣明除弊事，肯将衰朽惜残年！\n云横秦岭家何在？雪拥蓝关马不前。\n知汝远来应有意，好收吾骨瘴江边。"}
{"name": "商山早行", "author": "温庭筠", "poem": "晨起动征铎，客行悲故乡。\n鸡声茅店月，人迹板桥霜。\n槲叶落山路，枳花明驿墙。\n因思杜陵梦，凫雁满回塘。"}
{"name": "咸阳城东楼", "author": "许浑", "poem": "一上高城万里愁，蒹葭杨柳似汀洲。\n溪云初起日沉阁，山雨欲来风满楼。\n鸟下绿芜秦苑夕，蝉鸣黄叶汉宫秋。\n行人莫问当年事，故国东来渭水流。"}
{"name": "送东阳马生序", "author": "宋濂", "poem": "　　余幼时即嗜学。家贫，无从致书以观，每假借于藏书之家，手自笔录，计日以还。天大寒，砚冰坚，手指不可屈伸，弗之怠。录毕，走送之，不敢稍逾约。以是人多以书假余，余因得遍观群书。既加冠，益慕圣贤之道 。又患无硕师名人与游，尝趋百里外，从乡之先达执经叩问。先达德隆望尊，门人弟子填其室，未尝稍降辞色。余立侍左右，援疑质理，俯身倾耳以请；或遇其叱咄，色愈恭，礼愈至，不敢出一言以复；俟其欣悦，则又请焉。故余虽愚，卒获有所闻。　　当余之从师也，负箧曳屣行深山巨谷中。穷冬烈风，大雪深数尺，足肤皲裂而不知。至舍，四支僵劲不能动，媵人持汤沃灌，以衾拥覆，久而乃和。寓逆旅，主人日再食，无鲜肥滋味之享。同舍生皆被绮绣，戴朱缨宝饰之帽，腰白玉之环，左佩刀，右备容臭，烨然若神人；余则缊袍敝衣处其间，略无慕艳意，以中有足乐者，不知口体之奉不若人也。盖余之勤且艰若此。 今虽耄老，未有所成，犹幸预君子之列，而承天子之宠光，缀公卿之后，日侍坐备顾问，四海亦谬称其氏名，况才之过于余者乎？　　今诸生学于太学，县官日有廪稍之供，父母岁有裘葛之遗，无冻馁之患矣；坐大厦之下而诵诗书，无奔走之劳矣；有司业、博士为之师，未有问而不告、求而不得者也；凡所宜有之书，皆集于此，不必若余之手录，假诸人而后见也。其业有不精、德有不成者，非天质之卑，则心不若余之专耳，岂他人之过哉？　　东阳马生君则，在太学已二年，流辈甚称其贤。余朝京师，生以乡人子谒余，撰长书以为贽，辞甚畅达。与之论辨，言和而色夷。自谓少时用心于学甚劳，是可谓善学者矣。其将归见其亲也，余故道为学之难以告之。谓余勉乡人以学者，余之志也；诋我夸际遇之盛而骄乡人者，岂知予者哉？"}
{"name": "破阵子", "author": "辛弃疾", "poem": "醉里挑灯看剑，梦回吹角连营。八百里分麾下炙，五十弦翻塞外声，沙场秋点兵。\n马作的卢飞快，弓如霹雳弦惊。了却君王天下事，赢得生前身后名。可怜白发生！"}
{"name": "满江红·小住京华", "author": "秋瑾", "poem": "小住京华，早又是中秋佳节。为篱下黄花开遍，秋容如拭。四面歌残终破楚，八年风味徒思浙。苦将侬强派作蛾眉，殊未屑！(徒思浙 一作：独思浙，蛾眉 一作：娥眉)\n身不得，男儿列，心却比，男儿烈。算平生肝胆，因人常热。俗子胸襟谁识我？英雄末路当磨折。莽红尘何处觅知音？青衫湿！"}
{"name": "曹刿论战", "author": "左丘明", "poem": "　　十年春，齐师伐我。公将战，曹刿请见。其乡人曰：“肉食者谋之，又何间焉？”刿曰：“肉食者鄙，未能远谋。”乃入见。问：“何以战？”公曰：“衣食所安，弗敢专也，必以分人。”对曰：“小惠未遍，民弗从也。”公曰：“牺牲玉帛，弗敢加也，必以信。”对曰：“小信未孚，神弗福也。”公曰：“小大之狱，虽不能察，必以情。”对曰：“忠之属也。可以一战。战则请从。”（遍 同：徧)　　公与之乘，战于长勺。公将鼓之。刿曰：“未可。”齐人三鼓。刿曰：“可矣。”齐师败绩。公将驰之。刿曰：“未可。”下视其辙，登轼而望之，曰：“可矣。”遂逐齐师。　　既克，公问其故。对曰：“夫战，勇气也。一鼓作气，再而衰，三而竭。彼竭我盈，故克之。夫大国，难测也，惧有伏焉。吾视其辙乱，望其旗靡，故逐之。”"}
{"name": "陈涉世家", "author": "司马迁", "poem": "　　陈胜者，阳城人也，字涉。吴广者，阳夏人也，字叔。陈涉少时，尝与人佣耕，辍耕之垄上，怅恨久之，曰：“苟富贵，无相忘。”佣者笑而应曰：“若为佣耕，何富贵也？”陈涉太息曰：“嗟乎！燕雀安知鸿鹄之志哉！”　　二世元年七月，发闾左適戍渔阳，九百人屯大泽乡。陈胜﹑吴广皆次当行，为屯长。会天大雨，道不通，度已失期。失期，法皆斩。陈胜﹑吴广乃谋曰：“今亡亦死，举大计亦死；等死，死国可乎？”陈胜曰：“天下苦秦久矣。吾闻二世少子也，不当立，当立者乃公子扶苏。扶苏以数谏故，上使外将兵。今或闻无罪，二世杀之。百姓多闻其贤，未知其死也。项燕为楚将，数有功，爱士卒，楚人怜之。或以为死，或以为亡。今诚以吾众诈自称公子扶苏﹑项燕，为天下唱，宜多应者。”吴广以为然。乃行卜。卜者知其指意，曰：“足下事皆成，有功。然足下卜之鬼乎！”陈胜﹑吴广喜，念鬼，曰：“此教我先威众耳。”乃丹书帛曰“陈胜王”，置人所罾鱼腹中。卒买鱼烹食，得鱼腹中书，固以怪之矣。又间令吴广之次所旁丛祠中，夜篝火，狐鸣呼曰：“大楚兴，陈胜王。”卒皆夜惊恐。旦日，卒中往往语，皆指目陈胜。　　吴广素爱人，士卒多为用者。将尉醉，广故数言欲亡，忿恚尉，令辱之，以激怒其众。尉果笞广。尉剑挺，广起，夺而杀尉。陈胜佐之，并杀两尉。召令徒属曰：“公等遇雨，皆已失期，失期当斩。藉第令毋斩，而戍死者固十六七。且壮士不死即已，死即举大名耳，王侯将相宁nìng有种乎！”徒属皆曰：“敬受命。”乃诈称公子扶苏﹑项燕，从民欲也。袒右，称大楚。为坛而盟，祭以尉首。陈胜自立为将军，吴广为都尉。攻大泽乡，收而攻蕲qí。蕲下，乃令符离人葛婴将兵徇蕲以东。攻铚、酂、苦、柘、谯皆下之。行收兵。比至陈，车六七百乘，骑千余，卒数万人。攻陈，陈守令皆不在，独守丞与战谯门中。弗胜，守丞死，乃入据陈。数日，号令召三老﹑豪杰与皆来会计事。三老﹑豪杰皆曰：“将军身被坚执锐，伐无道，诛暴秦，复立楚国之社稷，功宜为王。”陈涉乃立为王，号为张楚。当此时，诸郡县苦秦吏者，皆刑其长吏，杀之以应陈涉。乃以吴叔为假王，监诸将以西击荥阳。令陈人武臣、张耳、陈馀徇赵地，令汝阴人邓宗徇九江郡。当此时，楚兵数千人为聚者，不可胜数。　　葛婴至东城，立襄强为楚王。婴后闻陈王已立，因杀襄强，还报。至陈，陈王诛杀葛婴。陈王令魏人周市北徇魏地。吴广围荥阳。李由为三川守，守荥阳，吴叔弗能下。陈王征国之豪杰与计，以上蔡人房君蔡赐为上柱国。　　周文，陈之贤人也，尝为项燕军视日，事春申君，自言习兵，陈王与之将军印，西击秦。行收兵至关，车千乘，卒数十万，至戏，军焉。秦令少府章邯免郦山徒﹑人奴产子生，悉发以击楚大军，尽败之。周文败，走出关，止次曹阳二三月。章邯追败之，复走次渑池十余日。章邯击，大破之。周文自刭，军遂不战。　　武臣到邯郸，自立为赵王，陈馀为大将军，张耳、召骚为左右丞相。陈王怒，捕系武臣等家室，欲诛之。柱国曰：“秦未亡而诛赵王将相家属，此生一秦也。不如因而立之。”陈王乃遣使者贺赵，而徙系武臣等家属宫中，而封耳子张敖为成都君，趣赵兵，亟入关。赵王将相相与谋曰：“王王赵，非楚意也。楚已诛秦，必加兵於赵。计莫如毋西兵，使使北徇燕地以自广也。赵南据大河，北有燕、代，楚虽胜秦，不敢制赵。若楚不胜秦，必重赵。赵乘秦之弊，可以得志于天下。”赵王以为然，因不西兵，而遣故上谷卒史韩广将兵北徇燕地。　　燕故贵人豪杰谓韩广曰：“楚已立王，赵又已立王。燕虽小，亦万乘之国也，原将军立为燕王。”韩广曰：“广母在赵，不可。”燕人曰：“赵方西忧秦，南忧楚，其力不能禁我。且以楚之彊，不敢害赵王将相之家，赵独安敢害将军之家！”韩广以为然，乃自立为燕王。居数月，赵奉燕王母及家属归之燕。　　当此之时，诸将之徇地者，不可胜数。周市北徇地至狄，狄人田儋杀狄令，自立为齐王，以齐反击周市。市军散，还至魏地，欲立魏后故宁陵君咎为魏王。时咎在陈王所，不得之魏。魏地已定，欲相与立周市为魏王，周市不肯。使者五反，陈王乃立宁陵君咎为魏王，遣之国。周市卒为相。　　将军田臧等相与谋曰：“周章军已破矣，秦兵旦暮至，我围荥阳城弗能下，秦军至，必大败。不如少遗兵，足以守荥阳，悉精兵迎秦军。今假王骄，不知兵权，不可与计，非诛之，事恐败。”因相与矫王令以诛吴叔，献其首于陈王。陈王使使赐田臧楚令尹印，使为上将。田臧乃使诸将李归等守荥阳城，自以精兵西迎秦军于敖仓。与战，田臧死，军破。章邯进兵击李归等荥阳下，破之，李归等死。　　阳城人邓说将兵居郯，章邯别将击破之，邓说军散走陈。铚人伍徐将兵居许，章邯击破之，伍徐军皆散走陈。陈王诛邓说。　　陈王初立时，陵人秦嘉﹑铚人董譄﹑符离人朱鸡石﹑取虑人郑布﹑徐人丁疾等皆特起，将兵围东海守庆于郯。陈王闻，乃使武平君畔为将军，监郯下军。秦嘉不受命，嘉自立为大司马，恶属武平君。告军吏曰：“武平君年少，不知兵事，勿听！”因矫以王命杀武平君畔。　　章邯已破伍徐，击陈，柱国房君死。章邯又进兵击陈西张贺军。陈王出监战，军破，张贺死。　　腊月，陈王之汝阴，还至下城父，其御庄贾杀以降秦。陈胜葬砀，谥曰隐王。　　陈王故涓人将军吕臣为仓头军，起新阳，攻陈下之，杀庄贾，复以陈为楚。　　初，陈王至陈，令铚人宋留将兵定南阳，入武关。留已徇南阳，闻陈王死，南阳复为秦。宋留不能入武关，乃东至新蔡，遇秦军，宋留以军降秦。秦传留至咸阳，车裂留以徇。　　秦嘉等闻陈王军破出走，乃立景驹为楚王，引兵之方与，欲击秦军定陶下。使公孙庆使齐王，欲与并力俱进。齐王曰：“闻陈王战败，不知其死生，楚安得不请而立王！”公孙庆曰：“齐不请楚而立王，楚何故请齐而立王！且楚首事，当令于天下。”田儋诛杀公孙庆。　　秦左右校复攻陈，下之。吕将军走，收兵复聚。鄱盗当阳君黥布之兵相收，复击秦左右校，破之青波，复以陈为楚。会项梁立怀王孙心为楚王。　　陈胜王凡六月。已为王，王陈。其故人尝与佣耕者闻之，之陈，扣宫门曰：“吾欲见涉。”宫门令欲缚之。自辩数，乃置，不肯为通。陈王出，遮道而呼涉。陈王闻之，乃召见，载与俱归。入宫，见殿屋帷帐，客曰：“夥颐！涉之为王沉沉者！”楚人谓多为伙，故天下传之，夥涉为王，由陈涉始。客出入愈益发舒，言陈王故情。或说陈王曰：“客愚无知，颛妄言，轻威。”陈王斩之。诸陈王故人皆自引去，由是无亲陈王者。陈王以朱房为中正，胡武为司过，主司群臣。诸将徇地，至，令之不是者，系而罪之，以苛察为忠。其所不善者，弗下吏，辄自治之。陈王信用之。诸将以其故不亲附，此其所以败也。　　陈胜虽已死，其所置遣侯王将相竟亡秦，由涉首事也。高祖时为陈涉置守頉三十家砀，至今血食。　　褚先生曰：地形险阻，所以为固也；兵革刑法，所以为治也。犹未足恃也。夫先王以仁义为本，而以固塞文法为枝叶，岂不然哉！吾闻贾生之称曰：　　“秦孝公据肴函之固，拥雍州之地，君臣固守，以窥周室，有席卷天下、包举宇内、囊括四海之意，并吞八荒之心。当是时也，商君佐之，内立法度，务耕织，修守战之具；外连衡而斗诸侯。于是秦人拱手而取西河之外。　　“孝公既没，惠文、武、昭襄蒙故业因遗策，南取汉中，西举巴蜀，东割膏腴之地，收要害之郡。诸侯恐惧，会盟而谋弱秦，不爱珍器、重宝、肥饶之地，以致天下之士，合从缔交，相与为一。当此之时，齐有孟尝，赵有平原，楚有春申，魏有信陵。此四君者，皆明智而忠信，宽厚而爱人，尊贤而重士，约从离横，兼韩、魏、燕、赵、宋、卫、中山之众。于是六国之士，有宁越、徐尚、苏秦、杜赫之属为之谋，齐明、周最、陈轸、召滑、楼缓、翟景、苏厉、乐毅之徒通其意，吴起、孙膑、带佗、倪良、王廖、田忌、廉颇、赵奢之伦制其兵。尝以十倍之地，百万之众，叩关而攻秦。秦人开关而延敌，九国之师逡巡遁逃而不敢进。秦无亡矢遗镞之费，而天下诸侯已困矣。于是从散约解，争割地以赂秦。秦有余力而制其弊，追亡逐北，伏尸百万，流血飘橹。因利乘便，宰割天下，分裂河山。强国请服，弱国入朝。　　“施及孝文王、庄襄王，享国之日浅，国家无事。　　“及至始皇，奋六世之余烈，振长策而御宇内，吞二周而亡诸侯，履至尊而制六合，执敲朴以鞭笞天下，威振四海。南取百越之地，以为桂林、象郡。百越之君，俯首系颈，委命下吏。乃使蒙恬北筑长城而守藩篱，却匈奴七百余里。胡人不敢南下而牧马，士不敢弯弓而报怨。于是废先王之道，燔百家之言，以愚黔首；隳名城，杀豪俊，收天下之兵聚之咸阳，销锋鍉，铸以为金人十二，以弱天下之民。然后践华为城，因河为池，据亿丈之城、临不测之溪以为固。良将劲驽，守要害之处；信臣精卒，陈利兵而谁何。天下已定，始皇之心，自以为关中之固，金城千里，子孙帝王万世之业也。　　“始皇既没，余威震于殊俗。 然陈涉瓮牖绳枢之子，氓隶之人，而迁徙之徒也；材能不及中人，非有仲尼、墨翟之贤，陶朱、猗顿之富。蹑足行伍之间，倔起阡陌之中，率罢散之卒，将数百之众，转而攻秦，斩木为兵，揭竿为旗，天下云集而响应，赢粮而景从。山东豪俊遂并起而亡秦族矣。　　“且夫天下非小弱也，雍州之地，肴函之固，自若也；陈涉之位，非尊于齐、楚、燕、赵、韩、魏、宋、卫、中山之君也；锄耰棘矜，不铦于钩戟长铩也；适戍之众，非抗于九国之师也；深谋远虑，行军用兵之道，非及向时之士也。然而成败异变，功业相反。试使山东之国与陈涉度长絜大，比权量力，则不可同年而语矣。然秦以区区之地，致万乘之势，序八州而朝同列，百有余年矣。然后以六合为家，肴函为宫。一夫作难而七庙隳，身死人手，为天下笑者，何也？仁义不施而攻守之势异也。”　　【索隐述赞】天下匈匈，海内乏主，掎鹿争捷，瞻乌爰处。陈胜首事，厥号张楚。鬼怪是凭，鸿鹄自许。葛婴东下，周文西拒。始亲朱房，又任胡武。伙颐见杀，腹心不与。庄贾何人，反噬城父！"}
{"name": "出师表", "author": "诸葛亮", "poem": "　　先帝创业未半而中道崩殂，今天下三分，益州疲弊，此诚危急存亡之秋也。然侍卫之臣不懈于内，忠志之士忘身于外者，盖追先帝之殊遇，欲报之于陛下也。诚宜开张圣听，以光先帝遗德，恢弘志士之气，不宜妄自菲薄，引喻失义，以塞忠谏之路也。　　宫中府中，俱为一体；陟罚臧否，不宜异同。若有作奸犯科及为忠善者，宜付有司论其刑赏，以昭陛下平明之理，不宜偏私，使内外异法也。　　侍中、侍郎郭攸之、费祎、董允等，此皆良实，志虑忠纯，是以先帝简拔以遗陛下。愚以为宫中之事，事无大小，悉以咨之，然后施行，必能裨补阙漏，有所广益。　　将军向宠，性行淑均，晓畅军事，试用于昔日，先帝称之曰能，是以众议举宠为督。愚以为营中之事，悉以咨之，必能使行阵和睦，优劣得所。　　亲贤臣，远小人，此先汉所以兴隆也；亲小人，远贤臣，此后汉所以倾颓也。先帝在时，每与臣论此事，未尝不叹息痛恨于桓、灵也。侍中、尚书、长史、参军，此悉贞良死节之臣，愿陛下亲之信之，则汉室之隆，可计日而待也。　　臣本布衣，躬耕于南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，咨臣以当世之事，由是感激，遂许先帝以驱驰。后值倾覆，受任于败军之际，奉命于危难之间，尔来二十有一年矣。　　先帝知臣谨慎，故临崩寄臣以大事也。受命以来，夙夜忧叹，恐托付不效，以伤先帝之明；故五月渡泸，深入不毛。今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝而忠陛下之职分也。至于斟酌损益，进尽忠言，则攸之、祎、允之任也。　　愿陛下托臣以讨贼兴复之效，不效，则治臣之罪，以告先帝之灵。若无兴德之言，则责攸之、祎、允等之慢，以彰其咎；陛下亦宜自谋，以咨诹善道，察纳雅言，深追先帝遗诏。臣不胜受恩感激。今当远离，临表涕零，不知所言。"}
{"name": "山坡羊·潼关怀古", "author": "张养浩", "poem": "峰峦如聚，波涛如怒，山河表里潼关路。望西都，意踌躇。\n伤心秦汉经行处，宫阙万间都做了土。兴，百姓苦；亡，百姓苦。"}
{"name": "临江仙", "author": "陈与义", "poem": "忆昔午桥桥上饮，坐中多是豪英。长沟流月去无声。杏花疏影里，吹笛到天明。 \n二十余年如一梦，此身虽在堪惊。闲登小阁看新晴。古今多少事，渔唱起三更。"}
{"name": "太常引", "author": "辛弃疾", "poem": "一轮秋影转金波，飞镜又重磨。把酒问姮娥：被白发，欺人奈何？\n乘风好去，长空万里，直下看山河。斫去桂婆娑，人道是，清光更多。"}
{"name": "浣溪沙", "author": "纳兰性德", "poem": "身向云山那畔行，北风吹断马嘶声，深秋远塞若为情！\n一抹晚烟荒戍垒，半竿斜日旧关城。古今幽恨几时平！"}
{"name": "南安军", "author": "文天祥", "poem": "梅花南北路，风雨湿征衣。\n出岭同谁出？归乡如此归！\n山河千古在，城郭一时非。\n饿死真吾志，梦中行采薇。"}
{"name": "山坡羊·骊山怀古", "author": "张养浩", "poem": "骊山四顾，阿房一炬，当时奢侈今何处？只见草萧疏，水萦纡。至今遗恨迷烟树。列国周齐秦汉楚。赢，都变做了土；输，都变做了土。"}
{"name": "朝天子·咏喇叭", "author": "王磐", "poem": "喇叭，唢呐，曲儿小腔儿大。官船来往乱如麻，全仗你抬声价。(唢呐 一作：锁呐； 声价 一作：身价)\n军听了军愁，民听了民怕。哪里去辨甚么真共假？\n眼见的吹翻了这家，吹伤了那家，只吹的水尽鹅飞罢！"}
{"name": "沁园春·长沙", "author": "毛泽东", "poem": "独立寒秋，湘江北去，橘子洲头。\n看万山红遍，层林尽染；漫江碧透，百舸争流。\n鹰击长空，鱼翔浅底，万类霜天竞自由。\n怅寥廓，问苍茫大地，谁主沉浮？携来百侣曾游，忆往昔峥嵘岁月稠。\n恰同学少年，风华正茂；书生意气，挥斥方遒。\n指点江山，激扬文字，粪土当年万户侯。\n曾记否，到中流击水，浪遏飞舟？"}
{"name": "文氏外孙入村收麦", "author": "苏辙", "poem": "欲收新麦继陈谷，赖有诸孙替老人。\n三夜阴霪败场圃，一竿晴日舞比邻。\n急炊大饼偿饥乏，多博村酤劳苦辛。\n闭廪归来真了事，赋诗怜汝足精神。"}
{"name": "劝学", "author": "荀子", "poem": "　　君子曰：学不可以已。　　青，取之于蓝，而青于蓝；冰，水为之，而寒于水。木直中绳，輮以为轮，其曲中规。虽有槁暴，不复挺者，輮使之然也。故木受绳则直，金就砺则利，君子博学而日参省乎己，则知明而行无过矣。　　吾尝终日而思矣，不如须臾之所学也；吾尝跂而望矣，不如登高之博见也。登高而招，臂非加长也，而见者远；顺风而呼，声非加疾也，而闻者彰。假舆马者，非利足也，而致千里；假舟楫者，非能水也，而绝江河。君子生非异也，善假于物也。　　积土成山，风雨兴焉；积水成渊，蛟龙生焉；积善成德，而神明自得，圣心备焉。故不积跬步，无以至千里；不积小流，无以成江海。骐骥一跃，不能十步；驽马十驾，功在不舍。锲而舍之，朽木不折；锲而不舍，金石可镂。蚓无爪牙之利，筋骨之强，上食埃土，下饮黄泉，用心一也。蟹六跪而二螯，非蛇鳝之穴无可寄托者，用心躁也。"}
{"name": "师说", "author": "韩愈", "poem": "　　古之学者必有师。师者，所以传道受业解惑也。人非生而知之者，孰能无惑？惑而不从师，其为惑也，终不解矣。生乎吾前，其闻道也固先乎吾，吾从而师之；生乎吾后，其闻道也亦先乎吾，吾从而师之。吾师道也，夫庸知其年之先后生于吾乎？是故无贵无贱，无长无少，道之所存，师之所存也。　　嗟乎！师道之不传也久矣！欲人之无惑也难矣！古之圣人，其出人也远矣，犹且从师而问焉；今之众人，其下圣人也亦远矣，而耻学于师。是故圣益圣，愚益愚。圣人之所以为圣，愚人之所以为愚，其皆出于此乎？爱其子，择师而教之；于其身也，则耻师焉，惑矣。彼童子之师，授之书而习其句读者，非吾所谓传其道解其惑者也。句读之不知，惑之不解，或师焉，或不焉，小学而大遗，吾未见其明也。巫医乐师百工之人，不耻相师。士大夫之族，曰师曰弟子云者，则群聚而笑之。问之，则曰：“彼与彼年相若也，道相似也，位卑则足羞，官盛则近谀。”呜呼！师道之不复，可知矣。巫医乐师百工之人，君子不齿，今其智乃反不能及，其可怪也欤！　　圣人无常师。孔子师郯子、苌弘、师襄、老聃。郯子之徒，其贤不及孔子。孔子曰：三人行，则必有我师。是故弟子不必不如师，师不必贤于弟子，闻道有先后，术业有专攻，如是而已。　　李氏子蟠，年十七，好古文，六艺经传皆通习之，不拘于时，学于余。余嘉其能行古道，作《师说》以贻之。 "}
{"name": "赤壁赋", "author": "苏轼", "poem": "　　壬戌之秋，七月既望，苏子与客泛舟，游于赤壁之下。清风徐来，水波不兴。举酒属客，诵明月之诗，歌窈窕之章。少焉，月出于东山之上，徘徊于斗牛之间。白露横江，水光接天。纵一苇之所如，凌万顷之茫然。浩浩乎如冯虚御风，而不知其所止；飘飘乎如遗世独立，羽化而登仙。　　于是饮酒乐甚，扣舷而歌之。歌曰：“桂棹兮兰桨，击空明兮溯流光。渺渺兮予怀，望美人兮天一方。”客有吹洞箫者，倚歌而和之。其声呜呜然，如怨如慕，如泣如诉；余音袅袅，不绝如缕。舞幽壑之潜蛟，泣孤舟之嫠妇。　　苏子愀然，正襟危坐，而问客曰：“何为其然也？”客曰：“‘月明星稀，乌鹊南飞。’此非曹孟德之诗乎？西望夏口，东望武昌，山川相缪，郁乎苍苍，此非孟德之困于周郎者乎？方其破荆州，下江陵，顺流而东也，舳舻千里，旌旗蔽空，酾酒临江，横槊赋诗，固一世之雄也，而今安在哉？况吾与子渔樵于江渚之上，侣鱼虾而友麋鹿，驾一叶之扁舟，举匏樽以相属。寄蜉蝣于天地，渺沧海之一粟。哀吾生之须臾，羡长江之无穷。挟飞仙以遨游，抱明月而长终。知不可乎骤得，托遗响于悲风。”　　苏子曰：“客亦知夫水与月乎？逝者如斯，而未尝往也；盈虚者如彼，而卒莫消长也。盖将自其变者而观之，则天地曾不能以一瞬；自其不变者而观之，则物与我皆无尽也，而又何羡乎！且夫天地之间，物各有主，苟非吾之所有，虽一毫而莫取。惟江上之清风，与山间之明月，耳得之而为声，目遇之而成色，取之无禁，用之不竭。是造物者之无尽藏也，而吾与子之所共适。”(共适 一作：共食)　　客喜而笑，洗盏更酌。肴核既尽，杯盘狼籍。相与枕藉乎舟中，不知东方之既白。"}
{"name": "登泰山记", "author": "姚鼐", "poem": "　　泰山之阳，汶水西流；其阴，济水东流。阳谷皆入汶，阴谷皆入济。当其南北分者，古长城也。最高日观峰，在长城南十五里。　　余以乾隆三十九年十二月，自京师乘风雪，历齐河、长清，穿泰山西北谷，越长城之限，至于泰安。是月丁未，与知府朱孝纯子颍由南麓登。四十五里，道皆砌石为磴，其级七千有余。泰山正南面有三谷。中谷绕泰安城下，郦道元所谓环水也。余始循以入，道少半，越中岭，复循西谷，遂至其巅。古时登山，循东谷入，道有天门。东谷者，古谓之天门溪水，余所不至也。今所经中岭及山巅，崖限当道者，世皆谓之天门云。道中迷雾冰滑，磴几不可登。及既上，苍山负雪，明烛天南。望晚日照城郭，汶水、徂徕如画，而半山居雾若带然。　　戊申晦，五鼓，与子颍坐日观亭，待日出。大风扬积雪击面。亭东自足下皆云漫。稍见云中白若摴蒱数十立者，山也。极天云一线异色，须臾成五采。日上，正赤如丹，下有红光动摇承之。或曰，此东海也。回视日观以西峰，或得日或否，绛皓驳色，而皆若偻。　　亭西有岱祠，又有碧霞元君祠。皇帝行宫在碧霞元君祠东。是日观道中石刻，自唐显庆以来；其远古刻尽漫失。僻不当道者，皆不及往。　　山多石，少土。石苍黑色，多平方，少圜。少杂树，多松，生石罅，皆平顶。冰雪，无瀑水，无鸟兽音迹。至日观数里内无树，而雪与人膝齐。　　桐城姚鼐记。"}
{"name": "庖丁解牛", "author": "庄周", "poem": "　　庖丁为文惠君解牛，手之所触，肩之所倚，足之所履，膝之所踦，砉然向然，奏刀騞然，莫不中音。合于《桑林》之舞，乃中《经首》之会。　　文惠君曰：“嘻，善哉！技盖至此乎？”　　庖丁释刀对曰：“臣之所好者，道也，进乎技矣。始臣之解牛之时，所见无非牛者。三年之后，未尝见全牛也。方今之时，臣以神遇而不以目视，官知止而神欲行。依乎天理，批大郤，导大窾，因其固然，技经肯綮之未尝，而况大軱乎！良庖岁更刀，割也；族庖月更刀，折也。今臣之刀十九年矣，所解数千牛矣，而刀刃若新发于硎。彼节者有间，而刀刃者无厚；以无厚入有间，恢恢乎其于游刃必有余地矣，是以十九年而刀刃若新发于硎。虽然，每至于族，吾见其难为，怵然为戒，视为止，行为迟。动刀甚微，謋然已解，如土委地。提刀而立，为之四顾，为之踌躇满志，善刀而藏之。”　　文惠君曰：“善哉！吾闻庖丁之言，得养生焉。”"}
{"name": "烛之武退秦师", "author": "左丘明", "poem": "　　晋侯、秦伯围郑，以其无礼于晋，且贰于楚也。晋军函陵，秦军氾南。　　佚之狐言于郑伯曰：“国危矣，若使烛之武见秦君，师必退。”公从之。辞曰：“臣之壮也，犹不如人；今老矣，无能为也已。”公曰：“吾不能早用子，今急而求子，是寡人之过也。然郑亡，子亦有不利焉！”许之。　　夜缒而出，见秦伯，曰：“秦、晋围郑，郑既知亡矣。若亡郑而有益于君，敢以烦执事。越国以鄙远，君知其难也，焉用亡郑以陪邻？邻之厚，君之薄也。若舍郑以为东道主，行李之往来，共其乏困，君亦无所害。且君尝为晋君赐矣，许君焦、瑕，朝济而夕设版焉，君之所知也。夫晋，何厌之有？既东封郑，又欲肆其西封，若不阙秦，将焉取之？阙秦以利晋，唯君图之。”秦伯说，与郑人盟。使杞子、逢孙、杨孙戍之，乃还。　　子犯请击之。公曰：“不可。微夫人之力不及此。因人之力而敝之，不仁；失其所与，不知；以乱易整，不武。吾其还也。”亦去之。　　（选自《左传》）"}
{"name": "鸿门宴", "author": "司马迁", "poem": "　　沛公军霸上，未得与项羽相见。沛公左司马曹无伤使人言于项羽曰：“沛公欲王关中，使子婴为相，珍宝尽有之。”项羽大怒曰：“旦日飨士卒，为击破沛公军！”当是时，项羽兵四十万，在新丰鸿门；沛公兵十万，在霸上。范增说项羽曰：“沛公居山东时，贪于财货，好美姬。今入关，财物无所取，妇女无所幸，此其志不在小。吾令人望其气，皆为龙虎，成五采，此天子气也。急击勿失！”　　楚左尹项伯者，项羽季父也，素善留侯张良。张良是时从沛公，项伯乃夜驰之沛公军，私见张良，具告以事，欲呼张良与俱去，曰：“毋从俱死也。”张良曰：“臣为韩王送沛公，沛公今事有急，亡去不义，不可不语。”良乃入，具告沛公。沛公大惊，曰：“为之奈何？”张良曰：“谁为大王为此计者？”曰：“鲰生说我曰：‘距关，毋内诸侯，秦地可尽王也。’故听之。”良曰：“料大王士卒足以当项王乎？”沛公默然，曰：“固不如也。且为之奈何？”张良曰：“请往谓项伯，言沛公不敢背项王也。”沛公曰：“君安与项伯有故？”张良曰：“秦时与臣游，项伯杀人，臣活之。今事有急，故幸来告良。”沛公曰：“孰与君少长？”良曰：“长于臣。”沛公曰：“君为我呼入，吾得兄事之。”张良出，要项伯。项伯即入见沛公。沛公奉卮酒为寿，约为婚姻，曰：“吾入关，秋毫不敢有所近，籍吏民，封府库，而待将军。所以遣将守关者，备他盗之出入与非常也。日夜望将军至，岂敢反乎！愿伯具言臣之不敢倍德也。”项伯许诺，谓沛公曰：“旦日不可不蚤自来谢项王。”沛公曰：“诺。”于是项伯复夜去，至军中，具以沛公言报项王，因言曰：“沛公不先破关中，公岂敢入乎？今人有大功而击之，不义也。不如因善遇之。”项王许诺。　　沛公旦日从百余骑来见项王，至鸿门，谢曰：“臣与将军戮力而攻秦，将军战河北，臣战河南，然不自意能先入关破秦，得复见将军于此。今者有小人之言，令将军与臣有郤。”项王曰：“此沛公左司马曹无伤言之。不然，籍何以至此？”项王即日因留沛公与饮。项王、项伯东向坐，亚父南向坐，——亚父者，范增也；沛公北向坐；张良西向侍。范增数目项王，举所佩玉玦以示之者三，项王默然不应。范增起，出，召项庄，谓曰：“君王为人不忍。若入前为寿，寿毕，请以剑舞，因击沛公于坐，杀之。不者，若属皆且为所虏。”庄则入为寿。寿毕，曰：“君王与沛公饮，军中无以为乐，请以剑舞。”项王曰：“诺。”项庄拔剑起舞，项伯亦拔剑起舞，常以身翼蔽沛公，庄不得击。　　于是张良至军门见樊哙。樊哙曰：“今日之事何如？”良曰：“甚急！今者项庄拔剑舞，其意常在沛公也。”哙曰：“此迫矣！臣请入，与之同命。”哙即带剑拥盾入军门。交戟之卫士欲止不内，樊哙侧其盾以撞，卫士仆地，哙遂入，披帷西向立，瞋目视项王，头发上指，目眦尽裂。项王按剑而跽曰：“客何为者？”张良曰：“沛公之参乘樊哙者也。”项王曰：“壮士！赐之卮酒。”则与斗卮酒。哙拜谢，起，立而饮之。项王曰：“赐之彘肩。”则与一生彘肩。樊哙覆其盾于地，加彘肩上，拔剑切而啖之。项王曰：“壮士！能复饮乎？”樊哙曰：“臣死且不避，卮酒安足辞！夫秦王有虎狼之心，杀人如不能举，刑人如恐不胜，天下皆叛之。怀王与诸将约曰：‘先破秦入咸阳者王之。’今沛公先破秦入咸阳，毫毛不敢有所近，封闭宫室，还军霸上，以待大王来。故遣将守关者，备他盗出入与非常也。劳苦而功高如此，未有封侯之赏，而听细说，欲诛有功之人，此亡秦之续耳。窃为大王不取也！”项王未有以应，曰：“坐。”樊哙从良坐。坐须臾，沛公起如厕，因招樊哙出。　　沛公已出，项王使都尉陈平召沛公。沛公曰：“今者出，未辞也，为之奈何？”樊哙曰：“大行不顾细谨，大礼不辞小让。如今人方为刀俎，我为鱼肉，何辞为？”于是遂去。乃令张良留谢。良问曰：“大王来何操？”曰：“我持白璧一双，欲献项王，玉斗一双，欲与亚父。会其怒，不敢献。公为我献之。”张良曰：“谨诺。”当是时，项王军在鸿门下，沛公军在霸上，相去四十里。沛公则置车骑，脱身独骑，与樊哙、夏侯婴、靳强、纪信等四人持剑盾步走，从郦山下，道芷阳间行。沛公谓张良曰：“从此道至吾军，不过二十里耳。度我至军中，公乃入。”　　沛公已去，间至军中。张良入谢，曰：“沛公不胜杯杓，不能辞。谨使臣良奉白璧一双，再拜献大王足下，玉斗一双，再拜奉大将军足下。”项王曰：“沛公安在？”良曰：“闻大王有意督过之，脱身独去，已至军矣。”项王则受璧，置之坐上。亚父受玉斗，置之地，拔剑撞而破之，曰：“唉！竖子不足与谋。夺项王天下者必沛公也。吾属今为之虏矣！”　　沛公至军，立诛杀曹无伤。"}
{"name": "窦娥冤", "author": "关汉卿", "poem": "（外扮监斩官上，云）下官监斩官是也。今日处决犯人，着做公的把住巷口，休放往来人闲走。（净扮公人鼓三通、锣三下科。刽子磨旗、提刀，押正旦带枷上）（刽子云）行动些，行动些，监斩官去法场上多时了！（正旦唱）【正宫】【端正好】没来由犯王法，不堤防遭刑宪，叫声屈动地惊天！顷刻间游魂先赴森罗殿，怎不将天地也生埋怨？【滚绣球】有日月朝暮悬，有鬼神掌著生死权，天地也，只合把清浊分辨，可怎生糊突了盗跖、颜渊？为善的受贫穷更命短，造恶的享富贵又寿延。天地也，做得个怕硬欺软，却原来也这般顺水推船。地也，你不分好歹何为地？天也，你错勘贤愚枉做天！哎，只落得两泪涟涟。（刽子云）快行动些，误了时辰也。（正旦唱）【倘秀才】则被这枷扭的我左侧右偏，人拥的我前合后偃，我窦娥向哥哥行有句言。（刽子云）你有甚么话说？（正旦唱）前街里去心怀恨，后街里去死无冤，休推辞路远。（刽子云）你如今到法场上面，有甚么亲眷要见的，可教他过来，见你一面也好。（正旦唱）【叨叨令】可怜我孤身只影无亲眷，则落的吞声忍气空嗟怨。（刽子云）难道你爷娘家也没的？（正旦云）止有个爹爹，十三年前上朝取应去了，至今杳无音信。（唱）早已是十年多不睹爹爹面。（刽子云）你适才要我往后街里去，是甚么主意？（正旦唱）怕则怕前街里被我婆婆见。（刽子云）你的性命也顾不得，怕他见怎的？（正旦云）俺婆婆若见我披枷带锁赴法场餐刀去呵，（唱）枉将他气杀也么哥，枉将他气杀也么哥！告哥哥，临危好与人行方便。（卜儿哭上科，云）天那，兀的不是我媳妇儿！（刽子云）婆子靠后！（正旦云）既是俺婆婆来了，叫他来，待我嘱付他几句话咱。（刽子云）那婆子，近前来，你媳妇要嘱付你话哩。（卜儿云）孩儿，痛杀我也！（正旦云）婆婆，那张驴儿把毒药放在羊肚儿汤里，实指望药死了你，要霸占我为妻。不想婆婆让与他老子吃，倒把他老子药死了。我怕连累婆婆，屈招了药死公公，今日赴法场典刑。婆婆，此后遇着冬时年节，月一十五，有瀽不了的浆水饭，瀽半碗儿与我吃；烧不了的纸钱，与窦娥烧一陌儿。则是看你死的孩儿面上！（唱）【快活三】念窦娥葫芦提当罪愆，念窦娥身首不完全，念窦娥从前已往干家缘。婆婆也，你只看窦娥少爷无娘面。【鲍老儿】念窦娥伏侍婆婆这几年，遇时节将碗凉浆奠；你去那受刑法尸骸上烈些纸钱，只当把你亡化的孩儿荐。（卜儿哭科，云）孩儿放心，这个老身都记得。天那，兀的不痛杀我也！（正旦唱）婆婆也，再也不要啼啼哭哭，烦烦恼恼，怨气冲天。这都是我做窦娥的没时没运，不明不暗，负屈衔冤。（刽子做喝科，云）兀那婆子靠后，时辰到了也。（正旦跪科）（刽子开枷科）（正旦云）窦娥告监斩大人，有一事肯依窦娥，便死而无怨。（监斩官云）你有甚么事？你说。（正旦云）要一领净席，等我窦娥站立；又要丈二白练，挂在旗枪上：若是我窦娥委实冤枉，刀过处头落，一腔热血休半点儿沾在地下，都飞在白练上者。（监斩官云）这个就依你，打甚么不紧。（刽子做取席站科，又取白练挂旗上科）（正旦唱）【耍孩儿】不是我窦娥罚下这等无头愿，委实的冤情不浅；若没些儿灵圣与世人传，也不见得湛湛青天。我不要半星热血红尘洒，都只在八尺旗枪素练悬。等他四下里皆瞧见，这就是咱苌弘化碧，望帝啼鹃。（刽子云）你还有甚的说话？此时不对监斩大人说，几时说那？（正旦再跪科，云）大人，如今是三伏天道，若窦娥委实冤枉，身死之后，天降三尺瑞雪，遮掩了窦娥尸首。（监斩官云）这等三伏天道，你便有冲天的怨气，也召不得一片雪来，可不胡说！（正旦唱）【二煞】你道是暑气暄，不是那下雪天；岂不闻飞霜六月因邹衍？若果有一腔怨气喷如火，定要感的六出冰花滚似绵，免着我尸骸现；要什么素车白马，断送出古陌荒阡！（正里再跪科，云）大人，我窦娥死的委实冤枉，从今以后，着这楚州亢旱三年！（监斩官云）打嘴！那有这等说话！（正旦唱）【一煞】你道是天公不可期，人心不可怜，不知皇天也肯从人愿。做甚么三年不见甘霖降？也只为东海曾经孝妇冤，如今轮到你山阳县。这都是官吏每无心正法，使百姓有口难言！（刽子做磨旗科，云）怎么这一会儿天色阴了也？（内做风科，刽子云）好冷风也！（正旦唱）【煞尾】浮云为我阴，悲风为我旋，三桩儿誓愿明题遍。（做哭科，云）婆婆也，直等待雪飞六月，亢旱三年呵，（唱）那其间才把你个屈死的冤魂这窦娥显！（刽子做开刀，正旦倒科）（监斩官惊云）呀，真个下雪了，有这等异事！（刽子云）我也道平日杀人，满地都是鲜血，这个窦娥的血都飞在那丈二白练上，并无半点落地，委实奇怪。（监斩官云）这死罪必有冤枉。早两桩儿应验了，不知亢旱三年的说话，准也不准？且看后来如何。左右，也不必等待雪睛，便与我抬他尸首，还了那蔡婆婆去罢。（众应科，抬尸下）"}
{"name": "谏逐客书", "author": "李斯", "poem": "　　臣闻吏议逐客，窃以为过矣。昔缪公求士，西取由余于戎，东得百里奚于宛，迎蹇叔于宋，来丕豹、公孙支于晋。此五子者，不产于秦，而缪公用之，并国二十，遂霸西戎。孝公用商鞅之法，移风易俗，民以殷盛，国以富强，百姓乐用，诸侯亲服，获楚、魏之师，举地千里，至今治强。惠王用张仪之计，拔三川之地，西并巴、蜀，北收上郡，南取汉中，包九夷，制鄢、郢，东据成皋之险，割膏腴之壤，遂散六国之从，使之西面事秦，功施到今。昭王得范雎，废穰侯，逐华阳，强公室，杜私门，蚕食诸侯，使秦成帝业。此四君者，皆以客之功。由此观之，客何负于秦哉！向使四君却客而不内，疏士而不用，是使国无富利之实而秦无强大之名也。　　今陛下致昆山之玉，有随、和之宝，垂明月之珠，服太阿之剑，乘纤离之马，建翠凤之旗，树灵鼍之鼓。此数宝者，秦不生一焉，而陛下说之，何也？必秦国之所生然后可，则是夜光之璧不饰朝廷，犀象之器不为玩好，郑、卫之女不充后宫，而骏良駃騠不实外厩，江南金锡不为用，西蜀丹青不为采。所以饰后宫，充下陈，娱心意，说耳目者，必出于秦然后可，则是宛珠之簪、傅玑之珥、阿缟之衣、锦绣之饰不进于前，而随俗雅化佳冶窈窕赵女不立于侧也。夫击瓮叩缶，弹筝搏髀，而歌呼呜呜快耳者，真秦之声也；《郑》《卫》《桑间》《昭》《虞》《武》《象》者，异国之乐也。今弃击瓮叩缶而就《郑》《卫》，退弹筝而取《昭》《虞》，若是者何也？快意当前，适观而已矣。今取人则不然，不问可否，不论曲直，非秦者去，为客者逐。然则是所重者在乎色、乐、珠玉，而所轻者在乎人民也。此非所以跨海内、制诸侯之术也。　　臣闻地广者粟多，国大者人众，兵强则士勇。是以太山不让土壤，故能成其大；河海不择细流，故能就其深；王者不却众庶，故能明其德。是以地无四方，民无异国，四时充美，鬼神降福，此五帝三王之所以无敌也。今乃弃黔首以资敌国，却宾客以业诸侯，使天下之士退而不敢西向，裹足不入秦，此所谓“藉寇兵而赍盗粮”者也。　　夫物不产于秦，可宝者多；士不产于秦，而愿忠者众。今逐客以资敌国，损民以益仇，内自虚而外树怨于诸侯，求国无危，不可得也。 "}
{"name": "与妻书", "author": "林觉民", "poem": "　　意映卿卿如晤，吾今以此书与汝永别矣！吾作此书时，尚是世中一人；汝看此书时，吾已成为阴间一鬼。吾作此书，泪珠和笔墨齐下，不能竟书而欲搁笔，又恐汝不察吾衷，谓吾忍舍汝而死，谓吾不知汝之不欲吾死也，故遂忍悲为汝言之。　　吾至爱汝，即此爱汝一念，使吾勇于就死也。吾自遇汝以来，常愿天下有情人都成眷属；然遍地腥云，满街狼犬，称心快意，几家能彀？司马青衫，吾不能学太上之忘情也。语云：仁者 “老吾老，以及人之老；幼吾幼，以及人之幼”。吾充吾爱汝之心，助天下人爱其所爱，所以敢先汝而死，不顾汝也。汝体吾此心，于啼泣之余，亦以天下人为念，当亦乐牺牲吾身与 汝身之福利，为天下人谋永福也。汝其勿悲！　　汝忆否？四五年前某夕，吾尝语曰：“与使吾先死也，无宁汝先我而死。”汝初闻言而怒，后经吾婉解，虽不谓吾言为是，而亦无词相答。吾之意盖谓以汝之弱，必不能禁失吾之悲，吾先死，留苦与汝，吾心不忍，故宁请汝先死，吾担悲也。嗟夫！谁知吾卒先汝而死乎？　　吾真真不能忘汝也！回忆后街之屋，入门穿廊，过前后厅，又三四折，有小厅，厅旁一室，为吾与汝双栖之所。初婚三四个月，适冬之望日前后，窗外疏梅筛月影，依稀掩映；吾与并肩携手，低低切切，何事不语？何情不诉？及今思之，空余泪痕。又回忆六七年前，吾之逃家复归也，汝泣告我：“望今后有远行，必以告妾，妾愿随君行。”吾亦既许汝矣。前十余日回家，即欲乘便以此行之事语汝，及与汝相对，又不能启口，且以汝之有身也，更恐不胜悲，故惟日日呼酒买醉。嗟夫！当时余心之悲，盖不能以寸管形容之。　　吾诚愿与汝相守以死，第以今日事势观之，天灾可以死，盗贼可以死，瓜分之日可以死，奸官污吏虐民可以死，吾辈处今日之中国，国中无地无时不可以死。到那时使吾眼睁睁看汝死，或使汝眼睁睁看吾死，吾能之乎？抑汝能之乎？即可不死，而离散不相见，徒使两地眼成穿而骨化石，试问古来几曾见破镜能重圆？则较死为苦也，将奈之何？今日吾与汝幸双健。天下人不当死而死与不愿离而离者，不可数计，钟情如我辈者，能忍之乎？此吾所以敢率性就死不顾汝也。吾今死无余憾，国事成不成自有同志者在。依新已五岁，转眼成人，汝其善抚之，使之肖我。汝腹中之物，吾疑其女也，女必像汝，吾心甚慰。或又是男，则亦教其以父志为志，则吾死后尚有二意洞在也。幸甚，幸甚！吾家后日当甚贫，贫无所苦，清静过日而已。　　吾今与汝无言矣。吾居九泉之下遥闻汝哭声，当哭相和也。吾平日不信有鬼，今则又望其真有。今是人又言心电感应有道，吾亦望其言是实，则吾之死，吾灵尚依依旁汝也，汝不必以无侣悲。　　吾平生未尝以吾所志语汝，是吾不是处；然语之，又恐汝日日为吾担忧。吾牺牲百死而不辞，而使汝担忧，的的非吾所忍。吾爱汝至，所以为汝谋者惟恐未尽。汝幸而偶我，又何不幸而生今日中国！吾幸而得汝，又何不幸而生今日之中国！卒不忍独善其身。嗟夫！巾短情长，所未尽者，尚有万千，汝可以模拟得之。吾今不能见汝矣！汝不能舍吾，其时时于梦中得我乎？一恸。辛未三月廿六夜四鼓，意洞手书。　　家中诸母皆通文，有不解处，望请其指教，当尽吾意为幸。"}
{"name": "促织", "author": "蒲松龄", "poem": "　　宣德间，宫中尚促织之戏，岁征民间。此物故非西产；有华阴令欲媚上官，以一头进，试使斗而才，因责常供。令以责之里正。市中游侠儿得佳者笼养之，昂其直，居为奇货。里胥猾黠，假此科敛丁口，每责一头，辄倾数家之产。　　邑有成名者，操童子业，久不售。为人迂讷，遂为猾胥报充里正役，百计营谋不能脱。不终岁，薄产累尽。会征促织，成不敢敛户口，而又无所赔偿，忧闷欲死。妻曰：“死何裨益？不如自行搜觅，冀有万一之得。”成然之。早出暮归，提竹筒丝笼，于败堵丛草处，探石发穴，靡计不施，迄无济。即捕得三两头，又劣弱不中于款。宰严限追比，旬余，杖至百，两股间脓血流离，并虫亦不能行捉矣。转侧床头，惟思自尽。　　时村中来一驼背巫，能以神卜。成妻具资诣问。见红女白婆，填塞门户。入其舍，则密室垂帘，帘外设香几。问者爇香于鼎，再拜。巫从旁望空代祝，唇吻翕辟，不知何词。各各竦立以听。少间，帘内掷一纸出，即道人意中事，无毫发爽。成妻纳钱案上，焚拜如前人。食顷，帘动，片纸抛落。拾视之，非字而画：中绘殿阁，类兰若。后小山下，怪石乱卧，针针丛棘，青麻头伏焉。旁一蟆，若将跳舞。展玩不可晓。然睹促织，隐中胸怀。折藏之，归以示成。　　成反复自念，得无教我猎虫所耶？细瞻景状，与村东大佛阁真逼似。乃强起扶杖，执图诣寺后，有古陵蔚起。循陵而走，见蹲石鳞鳞，俨然类画。遂于蒿莱中侧听徐行，似寻针芥。而心目耳力俱穷，绝无踪响。冥搜未已，一癞头蟆猝然跃去。成益愕，急逐趁之，蟆入草间。蹑迹披求，见有虫伏棘根。遽扑之，入石穴中。掭以尖草，不出；以筒水灌之，始出，状极俊健。逐而得之。审视，巨身修尾，青项金翅。大喜，笼归，举家庆贺，虽连城拱璧不啻也。上于盆而养之，蟹白栗黄，备极护爱，留待限期，以塞官责。　　成有子九岁，窥父不在，窃发盆。虫跃掷径出，迅不可捉。及扑入手，已股落腹裂，斯须就毙。儿惧，啼告母。母闻之，面色灰死，大惊曰：“业根，死期至矣！而翁归，自与汝复算耳！”儿涕而出。　　未几，成归，闻妻言，如被冰雪。怒索儿，儿渺然不知所往。既得其尸于井，因而化怒为悲，抢呼欲绝。夫妻向隅，茅舍无烟，相对默然，不复聊赖。日将暮，取儿藁葬。近抚之，气息惙然。喜置榻上，半夜复苏。夫妻心稍慰，但蟋蟀笼虚，顾之则气断声吞，亦不敢复究儿。自昏达曙，目不交睫。东曦既驾，僵卧长愁。忽闻门外虫鸣，惊起觇视，虫宛然尚在。喜而捕之，一鸣辄跃去，行且速。覆之以掌，虚若无物；手裁举，则又超忽而跃。急趋之，折过墙隅，迷其所在。徘徊四顾，见虫伏壁上。审谛之，短小，黑赤色，顿非前物。成以其小，劣之。惟彷徨瞻顾，寻所逐者。壁上小虫忽跃落襟袖间，视之，形若土狗，梅花翅，方首，长胫，意似良。喜而收之。将献公堂，惴惴恐不当意，思试之斗以觇之。　　村中少年好事者驯养一虫，自名“蟹壳青”，日与子弟角，无不胜。欲居之以为利，而高其直，亦无售者。径造庐访成，视成所蓄，掩口胡卢而笑。因出己虫，纳比笼中。成视之，庞然修伟，自增惭怍，不敢与较。少年固强之。顾念蓄劣物终无所用，不如拼博一笑，因合纳斗盆。小虫伏不动，蠢若木鸡。少年又大笑。试以猪鬣毛撩拨虫须，仍不动。少年又笑。屡撩之，虫暴怒，直奔，遂相腾击，振奋作声。俄见小虫跃起，张尾伸须，直龁敌领。少年大骇，急解令休止。虫翘然矜鸣，似报主知。成大喜。方共瞻玩，一鸡瞥来，径进以啄。成骇立愕呼，幸啄不中，虫跃去尺有咫。鸡健进，逐逼之，虫已在爪下矣。成仓猝莫知所救，顿足失色。旋见鸡伸颈摆扑，临视，则虫集冠上，力叮不释。成益惊喜，掇置笼中。　　翼日进宰，宰见其小，怒诃成。成述其异，宰不信。试与他虫斗，虫尽靡。又试之鸡，果如成言。乃赏成，献诸抚军。抚军大悦，以金笼进上，细疏其能。既入宫中，举天下所贡蝴蝶、螳螂、油利挞、青丝额一切异状遍试之，无出其右者。每闻琴瑟之声，则应节而舞。益奇之。上大嘉悦，诏赐抚臣名马衣缎。抚军不忘所自，无何，宰以卓异闻，宰悦，免成役。又嘱学使俾入邑庠。后岁余，成子精神复旧，自言身化促织，轻捷善斗，今始苏耳。抚军亦厚赉成。不数岁，田百顷，楼阁万椽，牛羊蹄躈各千计；一出门，裘马过世家焉。　　异史氏曰：“天子偶用一物，未必不过此已忘；而奉行者即为定例。加以官贪吏虐，民日贴妇卖儿，更无休止。故天子一跬步，皆关民命，不可忽也。独是成氏子以蠹贫，以促织富，裘马扬扬。当其为里正、受扑责时，岂意其至此哉？天将以酬长厚者，遂使抚臣、令尹，并受促织恩荫。闻之：一人飞升，仙及鸡犬。信夫！”"}
{"name": "谏太宗十思疏", "author": "魏征", "poem": "　　臣闻求木之长者，必固其根本；欲流之远者，必浚其泉源；思国之安者，必积其德义。源不深而望流之远，根不固而求木之长，德不厚而思国之理，臣虽下愚，知其不可，而况于明哲乎！人君当神器之重，居域中之大，将崇极天之峻，永保无疆之休。不念居安思危，戒奢以俭，德不处其厚，情不胜其欲，斯亦伐根以求木茂，塞源而欲流长者也。　　凡百元首，承天景命，莫不殷忧而道著，功成而德衰。有善始者实繁，能克终者盖寡。岂取之易而守之难乎？昔取之而有余，今守之而不足，何也？夫在殷忧，必竭诚以待下；既得志，则纵情以傲物。竭诚则吴越为一体，傲物则骨肉为行路。虽董之以严刑，振之以威怒，终苟免而不怀仁，貌恭而不心服。怨不在大，可畏惟人；载舟覆舟，所宜深慎；奔车朽索，其可忽乎！(吴越 一作：胡越)　　君人者，诚能见可欲则思知足以自戒，将有作则思知止以安人，念高危则思谦冲而自牧，惧满溢则思江海下百川，乐盘游则思三驱以为度，忧懈怠则思慎始而敬终，虑壅蔽则思虚心以纳下，想谗邪则思正身以黜恶，恩所加则思无因喜以谬赏，罚所及则思无因怒而滥刑。总此十思，弘兹九德，简能而任之，择善而从之，则智者尽其谋，勇者竭其力，仁者播其惠，信者效其忠。文武争驰，在君无事，可以尽豫游之乐，可以养松、乔之寿，鸣琴垂拱，不言而化。何必劳神苦思，代下司职，役聪明之耳目，亏无为之大道哉！(想谗邪 一作：惧谗邪；弘兹 一作：宏兹；在君 一作：君臣)"}
{"name": "答司马谏议书", "author": "王安石", "poem": "　　某启：昨日蒙教，窃以为与君实游处相好之日久，而议事每不合，所操之术多异故也。虽欲强聒，终必不蒙见察，故略上报，不复一一自辨。重念蒙君实视遇厚，于反复不宜卤莽，故今具道所以，冀君实或见恕也。　　盖儒者所争，尤在于名实，名实已明，而天下之理得矣。今君实所以见教者，以为侵官、生事、征利、拒谏，以致天下怨谤也。某则以谓受命于人主，议法度而修之于朝廷，以授之于有司，不为侵官；举先王之政，以兴利除弊，不为生事；为天下理财，不为征利；辟邪说，难壬人，不为拒谏。至于怨诽之多，则固前知其如此也。　　人习于苟且非一日，士大夫多以不恤国事、同俗自媚于众为善，上乃欲变此，而某不量敌之众寡，欲出力助上以抗之，则众何为而不汹汹然？盘庚之迁，胥怨者民也，非特朝廷士大夫而已；盘庚不为怨者故改其度，度义而后动，是而不见可悔故也。如君实责我以在位久，未能助上大有为，以膏泽斯民，则某知罪矣；如曰今日当一切不事事，守前所为而已，则非某之所敢知。　　无由会晤，不任区区向往之至！"}
{"name": "阿房宫赋", "author": "杜牧", "poem": "　　六王毕，四海一，蜀山兀，阿房出。覆压三百余里，隔离天日。骊山北构而西折，直走咸阳。二川溶溶，流入宫墙。五步一楼，十步一阁；廊腰缦回，檐牙高啄；各抱地势，钩心斗角。盘盘焉，囷囷焉，蜂房水涡，矗不知其几千万落。长桥卧波，未云何龙？复道行空，不霁何虹？高低冥迷，不知西东。歌台暖响，春光融融；舞殿冷袖，风雨凄凄。一日之内，一宫之间，而气候不齐。　　妃嫔媵嫱，王子皇孙，辞楼下殿，辇来于秦。朝歌夜弦，为秦宫人。明星荧荧，开妆镜也；绿云扰扰，梳晓鬟也；渭流涨腻，弃脂水也；烟斜雾横，焚椒兰也。雷霆乍惊，宫车过也；辘辘远听，杳不知其所之也。一肌一容，尽态极妍，缦立远视，而望幸焉。有不见者三十六年。燕赵之收藏，韩魏之经营，齐楚之精英，几世几年，剽掠其人，倚叠如山。一旦不能有，输来其间。鼎铛玉石，金块珠砾，弃掷逦迤，秦人视之，亦不甚惜。(有不见者 一作：有不得见者)　　嗟乎！一人之心，千万人之心也。秦爱纷奢，人亦念其家。奈何取之尽锱铢，用之如泥沙？使负栋之柱，多于南亩之农夫；架梁之椽，多于机上之工女；钉头磷磷，多于在庾之粟粒；瓦缝参差，多于周身之帛缕；直栏横槛，多于九土之城郭；管弦呕哑，多于市人之言语。使天下之人，不敢言而敢怒。独夫之心，日益骄固。戍卒叫，函谷举，楚人一炬，可怜焦土！　　呜呼！灭六国者六国也，非秦也；族秦者秦也，非天下也。嗟乎！使六国各爱其人，则足以拒秦；使秦复爱六国之人，则递三世可至万世而为君，谁得而族灭也？秦人不暇自哀，而后人哀之；后人哀之而不鉴之，亦使后人而复哀后人也。"}
{"name": "六国论", "author": "苏洵", "poem": "　　六国破灭，非兵不利，战不善，弊在赂秦。赂秦而力亏，破灭之道也。或曰：六国互丧，率赂秦耶？曰：不赂者以赂者丧，盖失强援，不能独完。故曰：弊在赂秦也。　　秦以攻取之外，小则获邑，大则得城。较秦之所得，与战胜而得者，其实百倍；诸侯之所亡，与战败而亡者，其实亦百倍。则秦之所大欲，诸侯之所大患，固不在战矣。思厥先祖父，暴霜露，斩荆棘，以有尺寸之地。子孙视之不甚惜，举以予人，如弃草芥。今日割五城，明日割十城，然后得一夕安寝。起视四境，而秦兵又至矣。然则诸侯之地有限，暴秦之欲无厌，奉之弥繁，侵之愈急。故不战而强弱胜负已判矣。至于颠覆，理固宜然。古人云：“以地事秦，犹抱薪救火，薪不尽，火不灭。”此言得之。　　齐人未尝赂秦，终继五国迁灭，何哉？与嬴而不助五国也。五国既丧，齐亦不免矣。燕赵之君，始有远略，能守其土，义不赂秦。是故燕虽小国而后亡，斯用兵之效也。至丹以荆卿为计，始速祸焉。赵尝五战于秦，二败而三胜。后秦击赵者再，李牧连却之。洎牧以谗诛，邯郸为郡，惜其用武而不终也。且燕赵处秦革灭殆尽之际，可谓智力孤危，战败而亡，诚不得已。向使三国各爱其地，齐人勿附于秦，刺客不行，良将犹在，则胜负之数，存亡之理，当与秦相较，或未易量。　　呜呼！以赂秦之地封天下之谋臣，以事秦之心礼天下之奇才，并力西向，则吾恐秦人食之不得下咽也。悲夫！有如此之势，而为秦人积威之所劫，日削月割，以趋于亡。为国者无使为积威之所劫哉！　　夫六国与秦皆诸侯，其势弱于秦，而犹有可以不赂而胜之之势。苟以天下之大，下而从六国破亡之故事，是又在六国下矣。"}
{"name": "游园", "author": "汤显祖", "poem": "原来姹紫嫣红开遍，似这般都付与断井颓垣。良辰美景奈何天，赏心乐事谁家院！朝飞暮卷，云霞翠轩；雨丝风片，烟波画船——锦屏人忒看的这韶光贱！"}
{"name": "大学之道", "author": "朱熹", "poem": "　　大学之道，在明明德，在亲民，在止于至善。知止而后有定；定而后能静；静而后能安；安而后能虑；虑而后能得。 物有本末，事有终始。知所先后，则近道矣。　　古之欲明明德于天下者，先治其国；欲治其国者，先齐其家；欲齐其家者，先修其身；欲修其身者，先正其心；欲正其心者，先诚其意；欲诚其意者，先致其知；致知在格物。　　物格而后知至；知至而后意诚；意诚而后心正；心正而后身修；身修而后家齐；家齐而后国治；国治而后天下平。　　自天子以至于庶人，壹是皆以修身为本。其本乱而末治者否矣。其所厚者薄，而其所薄者厚，未之有也！"}
{"name": "人皆有不忍之心", "author": "孟子", "poem": "　　孟子曰：“人皆有不忍人之心。先王有不忍人之心，斯有不忍人之政矣。以不忍人之心，行不忍人之政，治天下可运之掌上。所以谓人皆有不忍人之心者，今人乍见孺子将入于井，皆有怵惕恻隐之心；非所以内交于孺子之父母也，非所以要誉于乡 党朋友也，非恶其声而然也。由是观之，无恻隐之心，非人也；无羞恶之心，非人也；无辞让之心，非人也；无是非之心，非人也。恻隐之心，仁之端也；羞恶之心，义之端也；辞让之心，礼之端也；是非之心，智之端也。人之有是四端也，犹其有四体也。有是四端而自谓不能者，自贼者也；谓其君不能者，贼其君者也。凡有四端于我者，知皆扩而充之矣，若火之始然，泉之始达。苟能充之，足以保四海；苟不充之，不足以事父母。”"}
{"name": "兼爱", "author": "墨子", "poem": "　　子墨子言曰：“仁人之所以为事者，必兴天下之利，除去天下之害，以此为事者也。”然则天下之利何也？天下之害何也？子墨子言曰：“今若国之与国之相攻，家之与家之相篡，人之与人之相贼，君臣不惠忠，父子不慈孝，兄弟不和调，此则天下之害也。”　　然则察此害亦何用生哉？以不相爱生邪？子墨子言：“以不相爱生。今诸侯独知爱其国，不爱人之国，是以不惮举其国以攻人之国。今家主独知爱其家，而不爱人之家，是以不惮举其家以篡人之家。今人独知爱其身，不爱人之身，是以不惮举其身以贼人之身。是故诸侯不相爱则必野战，家主不相爱则必相篡，人与人不相爱则必相贼，君臣不相爱则不惠忠，父子不相爱则不慈孝，兄弟不相爱则不和调。天下之人皆不相爱，强必执弱，富必侮贫，贵必敖贱，诈必欺愚。凡天下祸篡怨恨，其所以起者，以不相爱生也，是以仁者非之。”　　既以非之，何以易之？子墨子言曰：“以兼相爱、交相利之法易之。”然则兼相爱、交相利之法将奈何哉？子墨子言：“视人之国若视其国，视人之家若视其家，视人之身若视其身。是故诸侯相爱则不野战，家主相爱则不相篡，人与人相爱则不相贼，君臣相爱则惠忠，父子相爱则慈孝，兄弟相爱则和调。天下之人皆相爱，强不执弱，众不劫寡，富不侮贫，贵不敖贱，诈不欺愚。凡天下祸篡怨恨可使毋起者，以相爱生也，是以仁者誉之。”　　然而今天下之士君子曰：“然，乃若兼则善矣。虽然，天下之难物于故也。”子墨子言曰：“天下之士君子特不识其利、辩其故也。今若夫攻城野战、杀身为名，此天下百姓之所皆难也，苟君说之，则士众能为之。况于兼相爱、交相利，则与此异！夫爱人者，人必从而爱之；利人者，人必从而利之；恶人者，人必从而恶之；害人者，人必从而害之。此何难之有？特上弗以为政、士不以为行故也。昔者晋文公好士之恶衣，故文公之臣皆牂羊之裘，韦以带剑，练帛之冠，入以见于君，出以践于朝。是其故何也？君说之，故臣为之也。昔者楚灵王好士细要，故灵王之臣皆以一饭为节，胁息然后带，扶墙然后起。比期年，朝有黧黑之色。是其故何也？君说之，故臣能之也。昔越王句践好士之勇，教驯其臣，私令人焚舟失火，试其士曰：‘越国之宝尽在此！’越王亲自鼓其士而进之。士闻鼓音，破碎乱行，蹈火而死者左右百人有余，越王击金而退之。”是故子墨子言曰：“乃若夫少食恶衣、杀身而为名，此天下百姓之所皆难也，若苟君说之，则众能为之，况兼相爱、交相利与此异矣。夫爱人者，人亦从而爱之；利人者，人亦从而利之；恶人者，人亦从而恶之；害人者，人亦从而害之。此何难之有焉？特士不以为政而士不以为行故也。”"}
{"name": "春江花月夜", "author": "张若虚", "poem": "春江潮水连海平，海上明月共潮生。\n滟滟随波千万里，何处春江无月明！\n江流宛转绕芳甸，月照花林皆似霰。\n空里流霜不觉飞，汀上白沙看不见。\n江天一色无纤尘，皎皎空中孤月轮。\n江畔何人初见月？江月何年初照人？\n人生代代无穷已，江月年年望相似。(望相似 一作：只相似)\n不知江月待何人，但见长江送流水。\n白云一片去悠悠，青枫浦上不胜愁。\n谁家今夜扁舟子？何处相思明月楼？\n可怜楼上月徘徊，应照离人妆镜台。(徘徊 一作：裴回)\n玉户帘中卷不去，捣衣砧上拂还来。\n此时相望不相闻，愿逐月华流照君。\n鸿雁长飞光不度，鱼龙潜跃水成文。\n昨夜闲潭梦落花，可怜春半不还家。\n江水流春去欲尽，江潭落月复西斜。\n斜月沉沉藏海雾，碣石潇湘无限路。\n不知乘月几人归，落月摇情满江树。"}
{"name": "屈原列传", "author": "司马迁", "poem": "　　屈原者，名平，楚之同姓也。为楚怀王左徒。博闻强志，明于治乱，娴于辞令。入则与王图议国事，以出号令；出则接遇宾客，应对诸侯。王甚任之。　　上官大夫与之同列，争宠而心害其能。怀王使屈原造为宪令，屈平属草稿未定。上官大夫见而欲夺之，屈平不与，因谗之曰：“王使屈平为令，众莫不知。每一令出，平伐其功，曰以为‘非我莫能为也。’”王怒而疏屈平。　　屈平疾王听之不聪也，谗谄之蔽明也，邪曲之害公也，方正之不容也，故忧愁幽思而作《离骚》。“离骚”者，犹离忧也。夫天者，人之始也；父母者，人之本也。人穷则反本，故劳苦倦极，未尝不呼天也；疾痛惨怛，未尝不呼父母也。屈平正道直行，竭忠尽智，以事其君，谗人间之，可谓穷矣。信而见疑，忠而被谤，能无怨乎？屈平之作《离骚》，盖自怨生也。《国风》好色而不淫，《小雅》怨诽而不乱。若《离骚》者，可谓兼之矣。上称帝喾，下道齐桓，中述汤、武，以刺世事。明道德之广崇，治乱之条贯，靡不毕见。其文约，其辞微，其志洁，其行廉。其称文小而其指极大，举类迩而见义远。其志洁，故其称物芳；其行廉，故死而不容。自疏濯淖污泥之中，蝉蜕于浊秽，以浮游尘埃之外，不获世之滋垢，皭然泥而不滓者也。推此志也，虽与日月争光可也。　　屈原既绌。其后秦欲伐齐，齐与楚从亲，惠王患之。乃令张仪佯去秦，厚币委质事楚，曰：“秦甚憎齐，齐与楚从亲，楚诚能绝齐，秦愿献商、於之地六百里。”楚怀王贪而信张仪，遂绝齐，使使如秦受地。张仪诈之曰：“仪与王约六里，不闻六百里。”楚使怒去，归告怀王。怀王怒，大兴师伐秦。秦发兵击之，大破楚师于丹、淅，斩首八万，虏楚将屈匄，遂取楚之汉中地。怀王乃悉发国中兵，以深入击秦，战于蓝田。魏闻之，袭楚至邓。楚兵惧，自秦归。而齐竟怒，不救楚，楚大困。明年，秦割汉中地与楚以和。楚王曰：“不愿得地，愿得张仪而甘心焉。”张仪闻，乃曰：“以一仪而当汉中地，臣请往如楚。”如楚，又因厚币用事者臣靳尚，而设诡辩于怀王之宠姬郑袖。怀王竟听郑袖，复释去张仪。是时屈原既疏，不复在位，使于齐，顾反，谏怀王曰：“何不杀张仪？”怀王悔，追张仪，不及。　　其后，诸侯共击楚，大破之，杀其将唐眜。时秦昭王与楚婚，欲与怀王会。怀王欲行，屈平曰：“秦，虎狼之国，不可信，不如毋行。”怀王稚子子兰劝王行：“奈何绝秦欢！”怀王卒行。入武关，秦伏兵绝其后，因留怀王，以求割地。怀王怒，不听。亡走赵，赵不内。复之秦，竟死于秦而归葬。　　长子顷襄王立，以其弟子兰为令尹。楚人既咎子兰以劝怀王入秦而不反也。屈平既嫉之，虽放流，眷顾楚国，系心怀王，不忘欲反。冀幸君之一悟，俗之一改也。其存君兴国，而欲反复之，一篇之中，三致志焉。然终无可奈何，故不可以反。卒以此见怀王之终不悟也。　　人君无愚智贤不肖，莫不欲求忠以自为，举贤以自佐。然亡国破家相随属，而圣君治国累世而不见者，其所谓忠者不忠，而所谓贤者不贤也。怀王以不知忠臣之分，故内惑于郑袖，外欺于张仪，疏屈平而信上官大夫、令尹子兰，兵挫地削，亡其六郡，身客死于秦，为天下笑，此不知人之祸也。《易》曰：“井渫不食，为我心恻，可以汲。王明，并受其福。”王之不明，岂足福哉！令尹子兰闻之，大怒。卒使上官大夫短屈原于顷襄王。顷襄王怒而迁之。屈原至于江滨，被发行吟泽畔，颜色憔悴，形容枯槁。渔父见而问之曰：“子非三闾大夫欤？何故而至此？”屈原曰：“举世皆浊而我独清，众人皆醉而我独醒，是以见放。”渔父曰：“夫圣人者，不凝滞于物，而能与世推移。举世皆浊，何不随其流而扬其波？众人皆醉，何不哺其糟而啜其醨？何故怀瑾握瑜，而自令见放为？”屈原曰：“吾闻之，新沐者必弹冠，新浴者必振衣。人又谁能以身之察察，受物之汶汶者乎？宁赴常流而葬乎江鱼腹中耳。又安能以皓皓之白，而蒙世之温蠖乎？”乃作《怀沙》之赋。于是怀石，遂自投汨罗以死。　　屈原既死之后，楚有宋玉、唐勒、景差之徒者，皆好辞而以赋见称。然皆祖屈原之从容辞令，终莫敢直谏。其后楚日以削，数十年竟为秦所灭。自屈原沉汨罗后百有馀年，汉有贾生，为长沙王太傅。过湘水，投书以吊屈原。　　太史公曰：“余读《离骚》、《天问》、《招魂》、《哀郢》，悲其志。适长沙，过屈原所自沉渊，未尝不垂涕，想见其为人。及见贾生吊之，又怪屈原以彼其材游诸侯，何国不容，而自令若是！读《鵩鸟赋》，同死生，轻去就，又爽然自失矣。” "}
{"name": "苏武传", "author": "班固", "poem": "　　武字子卿，少以父任，兄弟并为郎。稍迁至栘中厩监。时汉连伐胡，数通使相窥观。匈奴留汉使郭吉、路充国等，前后十余辈。匈奴使来，汉亦留之以相当。天汉元年，且鞮侯单于初立，恐汉袭之，乃曰：“汉天子我丈人行也。”尽归汉使路充国等。武帝嘉其义，乃遣武以中郎将使持节送匈奴使留在汉者，因厚赂单于，答其善意。武与副中郎将张胜及假吏常惠等募士斥候百余人俱，既至匈奴，置币遗单于；单于益骄，非汉所望也。　　方欲发使送武等，会缑王与长水虞常等谋反匈奴中。缑王者，昆邪王姊子也，与昆邪王俱降汉，后随浞野侯没胡中，及卫律所将降者，阴相与谋劫单于母阏氏归汉。会武等至匈奴，虞常在汉时，素与副张胜相知，私候胜曰：“闻汉天子甚怨卫律，常能为汉伏弩射杀之，吾母与弟在汉，幸蒙其赏赐。”张胜许之，以货物与常。　　后月余，单于出猎，独阏氏子弟在。虞常等七十余人欲发，其一人夜亡，告之。单于子弟发兵与战，缑王等皆死，虞常生得。单于使卫律治其事，张胜闻之，恐前语发，以状语武。武曰：“事如此，此必及我，见犯乃死，重负国。”欲自杀，胜、惠共止之。虞常果引张胜。单于怒，召诸贵人议，欲杀汉使者。左伊秩訾曰：“即谋单于，何以复加？宜皆降之。”　　单于使卫律召武受辞。武谓惠等：“屈节辱命，虽生，何面目以归汉！”引佩刀自刺。卫律惊，自抱持武，驰召医。凿地为坎，置煴火，覆武其上，蹈其背以出血。武气绝，半日复息。惠等哭，舆归营。单于壮其节，朝夕遣人候问武，而收系张胜。　　武益愈，单于使使晓武，会论虞常，欲因此时降武。剑斩虞常已，律曰：“汉使张胜谋杀单于近臣，当死。单于募降者赦罪。”举剑欲击之，胜请降。律谓武曰：“副有罪，当相坐。”武曰：“本无谋，又非亲属，何谓相坐？”复举剑拟之，武不动。律曰：“苏君，律前负汉归匈奴，幸蒙大恩，赐号称王，拥众数万，马畜弥山，富贵如此！苏君今日降，明日复然。空以身膏草野，谁复知之！”武不应。律曰：“君因我降，与君为兄弟；今不听吾计，后虽复欲见我，尚可得乎？”武骂律曰：“汝为人臣子，不顾恩义，畔主背亲，为降虏于蛮夷，何以汝为见！且单于信女，使决人死生；不平心持正，反欲斗两主，观祸败！南越杀汉使者，屠为九郡。宛王杀汉使者，头县北阙。朝鲜杀汉使者，即时诛灭。独匈奴未耳。若知我不降明，欲令两国相攻。匈奴之祸，从我始矣。”　　律知武终不可胁，白单于。单于愈益欲降之。乃幽武置大窖中，绝不饮食。天雨雪。武卧啮雪，与旃毛并咽之，数日不死。匈奴以为神。乃徙武北海上无人处，使牧羝，羝乳乃得归。别其官属常惠等各置他所。武既至海上，廪食不至，掘野鼠去草实而食之。杖汉节牧羊，卧起操持，节旄尽落。积五六年，单于弟於靬王弋射海上。武能网纺缴，檠弓弩，於靬王爱之，给其衣食。三岁余，王病，赐武马畜、服匿、穹庐。王死后，人众徙去。其冬，丁令盗武牛羊，武复穷厄。　　初，武与李陵俱为侍中。武使匈奴，明年，陵降，不敢求武。久之，单于使陵至海上，为武置酒设乐。因谓武曰：“单于闻陵与子卿素厚，故使陵来说足下，虚心欲相待。终不得归汉，空自苦亡人之地，信义安所见乎？前长君为奉车，从至雍棫阳宫，扶辇下除，触柱折辕，劾大不敬，伏剑自刎，赐钱二百万以葬。孺卿从祠河东后土，宦骑与黄门驸马争船，推堕驸马河中溺死，宦骑亡，诏使孺卿逐捕，不得，惶恐饮药而死。来时太夫人已不幸，陵送葬至阳陵。子卿妇年少，闻已更嫁矣。独有女弟二人，两女一男，今复十余年，存亡不可知。人生如朝露，何久自苦如此！陵始降时，忽忽如狂，自痛负汉，加以老母系保宫。子卿不欲降，何以过陵？且陛下春秋高，法令亡常，大臣亡罪夷灭者数十家，安危不可知，子卿尚复谁为乎？愿听陵计，勿复有云。”武曰：“武父子亡功德，皆为陛下所成就，位列将，爵通侯，兄弟亲近，常愿肝脑涂地。今得杀身自效，虽蒙斧钺汤镬，诚甘乐之。臣事君，犹子事父也。子为父死，亡所恨，愿无复再言！”　　陵与武饮数日，复曰：“子卿壹听陵言！”武曰：“自分已死久矣！王必欲降武，请毕今日之欢，效死于前！”陵见其至诚，喟然叹曰：“嗟呼，义士！陵与卫律之罪上通于天！”因泣下霑衿，与武决去。　　昭帝即位，数年，匈奴与汉和亲。汉求武等，匈奴诡言武死。后汉使复至匈奴，常惠请其守者与俱，得夜见汉使，具自陈道。教使者谓单于，言天子射上林中，得雁足有系帛书，言武等在荒泽中。使者大喜，如惠语以让单于。单于视左右而惊，谢汉使曰：“武等实在。”　　单于召会武官属，前以降及物故，凡随武还者九人。武以始元六年春至京师。武留匈奴凡十九岁，始以强壮出，及还，须发尽白。"}
{"name": "过秦论(上篇)", "author": "贾谊", "poem": "　　秦孝公据崤函之固，拥雍州之地，君臣固守以窥周室，有席卷天下，包举宇内，囊括四海之意，并吞八荒之心。当是时也，商君佐之，内立法度，务耕织，修守战之具，外连衡而斗诸侯。于是秦人拱手而取西河之外。　　孝公既没，惠文、武、昭襄蒙故业，因遗策，南取汉中，西举巴、蜀，东割膏腴之地，北收要害之郡。诸侯恐惧，会盟而谋弱秦，不爱珍器重宝肥饶之地，以致天下之士，合从缔交，相与为一。当此之时，齐有孟尝，赵有平原，楚有春申，魏有信陵。此四君者，皆明智而忠信，宽厚而爱人，尊贤而重士，约从离衡，兼韩、魏、燕、楚、齐、赵、宋、卫、中山之众。于是六国之士，有甯越、徐尚、苏秦、杜赫之属为之谋，齐明、周最、陈轸、召滑、楼缓、翟景、苏厉、乐毅之徒通其意，吴起、孙膑、带佗、倪良、王廖、田忌、廉颇、赵奢之伦制其兵。尝以十倍之地，百万之众，叩关而攻秦。秦人开关延敌，九国之师，逡巡而不敢进。秦无亡矢遗镞之费，而天下诸侯已困矣。于是从散约败，争割地而赂秦。秦有余力而制其弊，追亡逐北，伏尸百万，流血漂橹；因利乘便，宰割天下，分裂山河。强国请服，弱国入朝。延及孝文王、庄襄王，享国之日浅，国家无事。　　及至始皇，奋六世之余烈，振长策而御宇内，吞二周而亡诸侯，履至尊而制六合，执敲扑而鞭笞天下，威振四海。南取百越之地，以为桂林、象郡；百越之君，俯首系颈，委命下吏。乃使蒙恬北筑长城而守藩篱，却匈奴七百余里；胡人不敢南下而牧马，士不敢弯弓而报怨。于是废先王之道，焚百家之言，以愚黔首；隳名城，杀豪杰；收天下之兵，聚之咸阳，销锋镝，铸以为金人十二，以弱天下之民。然后践华为城，因河为池，据亿丈之城，临不测之渊，以为固。良将劲弩守要害之处，信臣精卒陈利兵而谁何。天下已定，始皇之心，自以为关中之固，金城千里，子孙帝王万世之业也。　　始皇既没，余威震于殊俗。然陈涉瓮牖绳枢之子，氓隶之人，而迁徙之徒也；才能不及中人，非有仲尼、墨翟之贤，陶朱、猗顿之富；蹑足行伍之间，而倔起阡陌之中，率疲弊之卒，将数百之众，转而攻秦；斩木为兵，揭竿为旗，天下云集响应，赢粮而景从。山东豪俊遂并起而亡秦族矣。　　且夫天下非小弱也，雍州之地，崤函之固，自若也。陈涉之位，非尊于齐、楚、燕、赵、韩、魏、宋、卫、中山之君也；锄櫌棘矜，非铦于钩戟长铩也；谪戍之众，非抗于九国之师也；深谋远虑，行军用兵之道，非及向时之士也。然而成败异变，功业相反，何也？试使山东之国与陈涉度长絜大，比权量力，则不可同年而语矣。然秦以区区之地，致万乘之势，序八州而朝同列，百有余年矣；然后以六合为家，崤函为宫；一夫作难而七庙隳，身死人手，为天下笑者，何也？仁义不施而攻守之势异也。"}
{"name": "五代史伶官传序", "author": "欧阳修", "poem": "　　呜呼！盛衰之理，虽曰天命，岂非人事哉！原庄宗之所以得天下，与其所以失之者，可以知之矣。　　世言晋王之将终也，以三矢赐庄宗而告之曰：“梁，吾仇也；燕王，吾所立；契丹与吾约为兄弟；而皆背晋以归梁。此三者，吾遗恨也。与尔三矢，尔其无忘乃父之志！”庄宗受而藏之于庙。其后用兵，则遣从事以一少牢告庙，请其矢，盛以锦囊，负而前驱，及凯旋而纳之。　　方其系燕父子以组，函梁君臣之首，入于太庙，还矢先王，而告以成功，其意气之盛，可谓壮哉！及仇雠已灭，天下已定，一夫夜呼，乱者四应，仓皇东出，未及见贼而士卒离散，君臣相顾，不知所归。至于誓天断发，泣下沾襟，何其衰也！岂得之难而失之易欤？抑本其成败之迹，而皆自于人欤？《书》曰：“满招损，谦得益。”忧劳可以兴国，逸豫可以亡身，自然之理也。　　故方其盛也，举天下之豪杰，莫能与之争；及其衰也，数十伶人困之，而身死国灭，为天下笑。夫祸患常积于忽微，而智勇多困于所溺，岂独伶人也哉？作《伶官传》。"}
{"name": "李凭箜篌引", "author": "李贺", "poem": "吴丝蜀桐张高秋，空山凝云颓不流。\n江娥啼竹素女愁，李凭中国弹箜篌。\n昆山玉碎凤凰叫，芙蓉泣露香兰笑。\n十二门前融冷光，二十三丝动紫皇。\n女娲炼石补天处，石破天惊逗秋雨。\n梦入神山教神妪，老鱼跳波瘦蛟舞。\n吴质不眠倚桂树，露脚斜飞湿寒兔。"}
{"name": "离骚(节选)", "author": "屈原", "poem": "帝高阳之苗裔兮，朕皇考曰伯庸。\n摄提贞于孟陬兮，惟庚寅吾以降。\n皇览揆余初度兮，肇锡余以嘉名。\n名余曰正则兮，字余曰灵均。\n纷吾既有此内美兮，又重之以修能。\n扈江离与辟芷兮，纫秋兰以为佩。\n汩余若将不及兮，恐年岁之不吾与。\n朝搴阰之木兰兮，夕揽洲之宿莽。\n日月忽其不淹兮，春与秋其代序。\n惟草木之零落兮，恐美人之迟暮。\n不抚壮而弃秽兮，何不改此度？\n乘骐骥以驰骋兮，来吾道夫先路！"}
{"name": "陈情表", "author": "李密", "poem": "　　臣密言：臣以险衅，夙遭闵凶。生孩六月，慈父见背；行年四岁，舅夺母志。祖母刘愍臣孤弱，躬亲抚养。臣少多疾病，九岁不行，零丁孤苦，至于成立。既无叔伯，终鲜兄弟，门衰祚薄，晚有儿息。外无期功强近之亲，内无应门五尺之僮，茕茕孑立，形影相吊。而刘夙婴疾病，常在床蓐，臣侍汤药，未曾废离。　　逮奉圣朝，沐浴清化。前太守臣逵察臣孝廉；后刺史臣荣举臣秀才。臣以供养无主，辞不赴命。诏书特下，拜臣郎中，寻蒙国恩，除臣洗马。猥以微贱，当侍东宫，非臣陨首所能上报。臣具以表闻，辞不就职。诏书切峻，责臣逋慢；郡县逼迫，催臣上道；州司临门，急于星火。臣欲奉诏奔驰，则刘病日笃，欲苟顺私情，则告诉不许。臣之进退，实为狼狈。　　伏惟圣朝以孝治天下，凡在故老，犹蒙矜育，况臣孤苦，特为尤甚。且臣少仕伪朝，历职郎署，本图宦达，不矜名节。今臣亡国贱俘，至微至陋，过蒙拔擢，宠命优渥，岂敢盘桓，有所希冀！但以刘日薄西山，气息奄奄，人命危浅，朝不虑夕。臣无祖母，无以至今日，祖母无臣，无以终余年。母孙二人，更相为命，是以区区不能废远。　　臣密今年四十有四，祖母今年九十有六，是臣尽节于陛下之日长，报养刘之日短也。乌鸟私情，愿乞终养。臣之辛苦，非独蜀之人士及二州牧伯所见明知，皇天后土实所共鉴。愿陛下矜悯愚诚，听臣微志，庶刘侥幸，保卒余年。臣生当陨首，死当结草。臣不胜犬马怖惧之情，谨拜表以闻。(祖母刘 一作：祖母)"}
{"name": "项脊轩志", "author": "归有光", "poem": "　　项脊轩，旧南阁子也。室仅方丈，可容一人居。百年老屋，尘泥渗漉，雨泽下注；每移案，顾视无可置者。又北向，不能得日，日过午已昏。余稍为修葺，使不上漏。前辟四窗，垣墙周庭，以当南日，日影反照，室始洞然。又杂植兰桂竹木于庭，旧时栏楯，亦遂增胜。借书满架，偃仰啸歌，冥然兀坐，万籁有声；而庭阶寂寂，小鸟时来啄食，人至不去。三五之夜，明月半墙，桂影斑驳，风移影动，珊珊可爱。　　然余居于此，多可喜，亦多可悲。先是，庭中通南北为一。迨诸父异爨，内外多置小门，墙往往而是，东犬西吠，客逾庖而宴，鸡栖于厅。庭中始为篱，已为墙，凡再变矣。家有老妪，尝居于此。妪，先大母婢也，乳二世，先妣抚之甚厚。室西连于中闺，先妣尝一至。妪每谓余曰：“某所，而母立于兹。”妪又曰：“汝姊在吾怀，呱呱而泣；娘以指叩门扉曰：‘儿寒乎？欲食乎？’吾从板外相为应答。”语未毕，余泣，妪亦泣。余自束发读书轩中，一日，大母过余曰：“吾儿，久不见若影，何竟日默默在此，大类女郎也？”比去，以手阖门，自语曰：“吾家读书久不效，儿之成，则可待乎！”顷之，持一象笏至，曰：“此吾祖太常公宣德间执此以朝，他日汝当用之！”瞻顾遗迹，如在昨日，令人长号不自禁。　　轩东故尝为厨，人往，从轩前过。余扃牖而居，久之，能以足音辨人。轩凡四遭火，得不焚，殆有神护者。项脊生曰：“蜀清守丹穴，利甲天下，其后秦皇帝筑女怀清台；刘玄德与曹操争天下，诸葛孔明起陇中。方二人之昧昧于一隅也，世何足以知之，余区区处败屋中，方扬眉、瞬目，谓有奇景。人知之者，其谓与坎井之蛙何异？”　　余既为此志，后五年，吾妻来归，时至轩中，从余问古事，或凭几学书。吾妻归宁，述诸小妹语曰：“闻姊家有阁子，且何谓阁子也？”其后六年，吾妻死，室坏不修。其后二年，余久卧病无聊，乃使人复葺南阁子，其制稍异于前。然自后余多在外，不常居。　　庭有枇杷树，吾妻死之年所手植也，今已亭亭如盖矣。"}
{"name": "兰亭集序", "author": "王羲之", "poem": "　　永和九年，岁在癸丑，暮春之初，会于会稽山阴之兰亭，修禊事也。群贤毕至，少长咸集。此地有崇山峻岭，茂林修竹；又有清流激湍，映带左右，引以为流觞曲水，列坐其次。虽无丝竹管弦之盛，一觞一咏，亦足以畅叙幽情。　　是日也，天朗气清，惠风和畅，仰观宇宙之大，俯察品类之盛，所以游目骋怀，足以极视听之娱，信可乐也。　　夫人之相与，俯仰一世，或取诸怀抱，悟言一室之内；或因寄所托，放浪形骸之外。虽趣舍万殊，静躁不同，当其欣于所遇，暂得于己，快然自足，不知老之将至。及其所之既倦，情随事迁，感慨系之矣。向之所欣，俯仰之间，已为陈迹，犹不能不以之兴怀。况修短随化，终期于尽。古人云：“死生亦大矣。”岂不痛哉！　　每览昔人兴感之由，若合一契，未尝不临文嗟悼，不能喻之于怀。固知一死生为虚诞，齐彭殇为妄作。后之视今，亦犹今之视昔。悲夫！故列叙时人，录其所述，虽世殊事异，所以兴怀，其致一也。后之览者，亦将有感于斯文。"}
{"name": "归去来兮辞并序", "author": "陶渊明", "poem": "　　余家贫，耕植不足以自给。幼稚盈室，瓶无储粟，生生所资，未见其术。亲故多劝余为长吏，脱然有怀，求之靡途。会有四方之事，诸侯以惠爱为德，家叔以余贫苦，遂见用于小邑。于时风波未静，心惮远役，彭泽去家百里，公田之利，足以为酒。故便求之。及少日，眷然有归欤之情。何则？质性自然，非矫厉所得。饥冻虽切，违己交病。尝从人事，皆口腹自役。于是怅然慷慨，深愧平生之志。犹望一稔，当敛裳宵逝。寻程氏妹丧于武昌，情在骏奔，自免去职。仲秋至冬，在官八十余日。因事顺心，命篇曰《归去来兮》。乙巳岁十一月也。　　归去来兮，田园将芜胡不归？既自以心为形役，奚惆怅而独悲？悟已往之不谏，知来者之可追。实迷途其未远，觉今是而昨非。舟遥遥以轻飏，风飘飘而吹衣。问征夫以前路，恨晨光之熹微。　　乃瞻衡宇，载欣载奔。僮仆欢迎，稚子候门。三径就荒，松菊犹存。携幼入室，有酒盈樽。引壶觞以自酌，眄庭柯以怡颜。倚南窗以寄傲，审容膝之易安。园日涉以成趣，门虽设而常关。策扶老以流憩，时矫首而遐观。云无心以出岫，鸟倦飞而知还。景翳翳以将入，抚孤松而盘桓。　　归去来兮，请息交以绝游。世与我而相违，复驾言兮焉求？悦亲戚之情话，乐琴书以消忧。农人告余以春及，将有事于西畴。或命巾车，或棹孤舟。既窈窕以寻壑，亦崎岖而经丘。木欣欣以向荣，泉涓涓而始流。善万物之得时，感吾生之行休。　　已矣乎！寓形宇内复几时？曷不委心任去留？胡为乎遑遑欲何之？富贵非吾愿，帝乡不可期。怀良辰以孤往，或植杖而耘耔。登东皋以舒啸，临清流而赋诗。聊乘化以归尽，乐夫天命复奚疑！"}
{"name": "种树郭橐驼传", "author": "柳宗元", "poem": "　　郭橐驼，不知始何名。病偻，隆然伏行，有类橐驼者，故乡人号之“驼”。驼闻之曰：“甚善。名我固当。”因舍其名，亦自谓“橐驼”云。　　其乡曰丰乐乡，在长安西。驼业种树，凡长安豪富人为观游及卖果者，皆争迎取养。视驼所种树，或移徙，无不活；且硕茂，早实以蕃。他植者虽窥伺效慕，莫能如也。　　有问之，对曰：“橐驼非能使木寿且孳也，能顺木之天以致其性焉尔。凡植木之性，其本欲舒，其培欲平，其土欲故，其筑欲密。既然已，勿动勿虑，去不复顾。其莳也若子，其置也若弃，则其天者全而其性得矣。故吾不害其长而已，非有能硕茂之也；不抑耗其实而已，非有能早而蕃之也。他植者则不然，根拳而土易，其培之也，若不过焉则不及。苟有能反是者，则又爱之太恩，忧之太勤。旦视而暮抚，已去而复顾。甚者，爪其肤以验其生枯，摇其本以观其疏密，而木之性日以离矣。虽曰爱之，其实害之；虽曰忧之，其实仇之；故不我若也。吾又何能为哉？”　　问者曰：“以子之道，移之官理，可乎？”驼曰：“我知种树而已，官理，非吾业也。然吾居乡，见长人者好烦其令，若甚怜焉，而卒以祸。旦暮吏来而呼曰：‘官命促尔耕，勖尔植，督尔获，早缫而绪，早织而缕，字而幼孩，遂而鸡豚。’鸣鼓而聚之，击木而召之。吾小人辍飧饔以劳吏者，且不得暇，又何以蕃吾生而安吾性耶？故病且怠。若是，则与吾业者其亦有类乎？”　　问者曰：“嘻，不亦善夫！吾问养树，得养人术。”传其事以为官戒。"}
{"name": "石钟山记", "author": "苏轼", "poem": "　　《水经》云：“彭蠡之口有石钟山焉。”郦元以为下临深潭，微风鼓浪，水石相搏，声如洪钟。是说也，人常疑之。今以钟磬置水中，虽大风浪不能鸣也，而况石乎！至唐李渤始访其遗踪，得双石于潭上，扣而聆之，南声函胡，北音清越，桴止响腾，余韵徐歇。自以为得之矣。然是说也，余尤疑之。石之铿然有声者，所在皆是也，而此独以钟名，何哉？　　元丰七年六月丁丑，余自齐安舟行适临汝，而长子迈将赴饶之德兴尉，送之至湖口，因得观所谓石钟者。寺僧使小童持斧，于乱石间择其一二扣之，硿硿焉。余固笑而不信也。至莫夜月明，独与迈乘小舟，至绝壁下。大石侧立千尺，如猛兽奇鬼，森然欲搏人；而山上栖鹘，闻人声亦惊起，磔磔云霄间；又有若老人咳且笑于山谷中者，或曰此鹳鹤也。余方心动欲还，而大声发于水上，噌吰如钟鼓不绝。舟人大恐。徐而察之，则山下皆石穴罅，不知其浅深，微波入焉，涵澹澎湃而为此也。舟回至两山间，将入港口，有大石当中流，可坐百人，空中而多窍，与风水相吞吐，有窾坎镗鞳之声，与向之噌吰者相应，如乐作焉。因笑谓迈曰：“汝识之乎？噌吰者，周景王之无射也；窾坎镗鞳者，魏庄子之歌钟也。古之人不余欺也！”　　事不目见耳闻，而臆断其有无，可乎？郦元之所见闻，殆与余同，而言之不详；士大夫终不肯以小舟夜泊绝壁之下，故莫能知；而渔工水师虽知而不能言。此世所以不传也。而陋者乃以斧斤考击而求之，自以为得其实。余是以记之，盖叹郦元之简，而笑李渤之陋也。 "}
{"name": "湘夫人", "author": "屈原", "poem": "帝子降兮北渚，目眇眇兮愁予。\n袅袅兮秋风，洞庭波兮木叶下。\n登白薠兮骋望，与佳期兮夕张。\n鸟何萃兮蘋中，罾何为兮木上？沅有芷兮澧有兰，思公子兮未敢言。\n荒忽兮远望，观流水兮潺湲。麋何食兮庭中？蛟何为兮水裔？\n朝驰余马兮江皋，夕济兮西澨。\n闻佳人兮召予，将腾驾兮偕逝。\n筑室兮水中，葺之兮荷盖。\n荪壁兮紫坛，播芳椒兮成堂。\n桂栋兮兰橑，辛夷楣兮药房。\n罔薜荔兮为帷，擗蕙櫋兮既张。\n白玉兮为镇，疏石兰兮为芳。\n芷葺兮荷屋，缭之兮杜衡。\n合百草兮实庭，建芳馨兮庑门。\n九嶷缤兮并迎，灵之来兮如云。捐余袂兮江中，遗余褋兮澧浦。\n搴汀洲兮杜若，将以遗兮远者。\n时不可兮骤得，聊逍遥兮容与。"}
{"name": "杂诗十二首·其二", "author": "陶渊明", "poem": "白日沦西河，素月出东岭。(西河 一作：西阿)\n遥遥万里晖，荡荡空中景。\n风来入房户，夜中枕席冷。\n气变悟时易，不眠知夕永。\n欲言无予和，挥杯劝孤影。\n日月掷人去，有志不获骋。\n念此怀悲凄，终晓不能静。"}
{"name": "越中览古", "author": "李白", "poem": "越王勾践破吴归，义士还家尽锦衣。\n宫女如花满春殿，只今惟有鹧鸪飞。"}
{"name": "今别离·其一", "author": "黄遵宪", "poem": "别肠转如轮，一刻既万周。\n眼见双轮驰，益增中心忧。\n古亦有山川，古亦有车舟。\n车舟载离别，行止犹自由。\n今日舟与车，并力生离愁。\n明知须臾景，不许稍绸缪。\n钟声一及时，顷刻不少留。\n虽有万钧柁，动如绕指柔；\n岂无打头风，亦不畏石尤。\n送者未及返，君在天尽头。\n望影倏不见，烟波杳悠悠。\n去矣一何速，归定留滞不？\n所愿君归时，快乘轻气球。"}
{"name": "新城道中·其一", "author": "苏轼", "poem": "东风知我欲山行，吹断檐间积雨声。\n岭上晴云披絮帽，树头初日挂铜钲。\n野桃含笑竹篱短，溪柳自摇沙水清。\n西崦人家应最乐，煮芹烧笋饷春耕。"}
{"name": "国殇", "author": "屈原", "poem": "操吴戈兮被犀甲，车错毂兮短兵接。\n旌蔽日兮敌若云，矢交坠兮士争先。\n凌余阵兮躐余行，左骖殪兮右刃伤。\n霾两轮兮絷四马，援玉枹兮击鸣鼓。\n天时怼兮威灵怒，严杀尽兮弃原野。(怼 一作：坠)\n出不入兮往不反，平原忽兮路超远。\n带长剑兮挟秦弓，首身离兮心不惩。\n诚既勇兮又以武，终刚强兮不可凌。\n身既死兮神以灵，子魂魄兮为鬼雄！"}
{"name": "般涉调·哨遍", "author": "睢景臣", "poem": "　　【哨遍】社长排门告示，但有的差使无推故。这差使不寻俗，一壁厢纳草也根，一边又要差夫，索应付。又是言车驾，都说是銮舆，今日还乡故。王乡老执定瓦台盘，赵忙郎抱着酒葫芦。新刷来的头巾，恰糨来的绸衫，畅好是妆么大户。 \n　　【耍孩儿】瞎王留引定火乔男女，胡踢蹬吹笛擂鼓。见一彪人马到庄门，匹头里几面旗舒：一面旗白胡阑套住个迎霜兔，一面旗红曲连打着个毕月乌，一面旗鸡学舞，一面旗狗生双翅，一面旗蛇缠葫芦。 \n　　【五煞】红漆了叉，银铮了斧，甜瓜苦瓜黄金镀。明晃晃马镫枪尖上挑，白雪雪鹅毛扇上铺。这些个乔人物，拿着些不曾见的器仗，穿着些大作怪的衣服。 \n　　【四煞】辕条上都是马，套顶上不见驴。黄罗伞柄天生曲。车前八个天曹判，车后若干递送夫。更几个多娇女，一般穿着，一样妆梳。 \n　　【三煞】那大汉下的车，众人施礼数，那大汉觑得人如无物。众乡老展脚舒腰拜，那大汉挪身着手扶。猛可里抬头觑。觑多时认得，险气破我胸脯！\n　　【二煞】你身须姓刘，你妻须姓吕，把你两家儿根脚从头数。你本身做亭长耽几盏酒，你丈人教村学读几卷书。曾在俺庄东住，也曾与我喂牛切草，拽坝扶锄。 \n　　【一煞】春采了桑，冬借了俺粟，零支了米麦无重数。换田契强秤了麻三秤，还酒债偷量了豆几斛。有甚糊突处？明标着册历，见放着文书。 \n　　【尾声】少我的钱，差发内旋拨还；欠我的粟，税粮中私准除。只道刘三，谁肯把你揪捽住，白甚么改了姓、更了名，唤做汉高祖！"}
{"name": "过小孤山大孤山", "author": "陆游", "poem": "　　八月一日，过烽火矶。南朝自武昌至京口，列置烽燧，此山当是其一也。自舟中望山，突兀而已。及抛江过其下，嵌岩窦穴，怪奇万状，色泽莹润，亦与它石迥异。又有一石，不附山，杰然特起，高百余尺，丹藤翠蔓，罗络其上，如宝装屏风。是日风静，舟行颇迟，又秋深潦缩，故得尽见。杜老所谓“幸有舟楫迟，得尽所历妙”也。　　过澎浪矶、小孤山，二山东西相望。 小孤属舒州宿松县，有戍兵。凡江中独山，如金山、焦山、落星之类，皆名天下，然峭拔秀丽皆不可与小孤比。自数十里外望之，碧峰巉然孤起，上干云霄，已非它山可拟，愈近愈秀，冬夏晴雨，姿态万变，信造化之尤物也。但祠宇极于荒残，若稍饰以楼观亭榭，与江山相发挥，自当高出金山之上矣。庙在山之西麓，额曰“惠济”，神曰“安济夫人”。绍兴初，张魏公自湖湘还，尝加营葺，有碑载其事。又有别祠在澎浪矶，属江州彭泽县，三面临江，倒影水中，亦占一山之胜。舟过矶，虽无风，亦浪涌，盖以此得名也。昔人诗有“舟中估客莫漫狂，小姑前年嫁彭郎”之句，传者因谓小孤庙有彭郎像，澎浪庙有小姑像，实不然也。晚泊沙夹，距小孤一里。微雨，复以小艇游庙中，南望彭泽、都昌诸山，烟雨空濛，鸥鹭灭没，极登临之胜，徙倚久之而归。方立庙门，有俊鹘抟水禽，掠江东南去，甚可壮也。庙祝云，山有栖鹘甚多。　　二日早，行未二十里，忽风云腾涌，急系缆。俄复开霁，遂行。泛彭蠡口，四望无际，乃知太白“开帆入天镜”之句为妙。始见庐山及大孤。大孤状类西梁，虽不可拟小姑之秀丽，然小孤之旁，颇有沙洲葭苇，大孤则四际渺弥皆大江，望之如浮水面，亦一奇也。江自湖口分一支为南江，盖江西路也。江水浑浊，每汲用，皆以杏仁澄之，过夕乃可饮。南江则极清澈，合处如引绳，不相乱。晚抵江州，州治德化县，即唐之浔阳县，柴桑、栗里，皆其地也；南唐为奉化军节度，今为定江军。岸土赤而壁立，东坡先生所谓“舟人指点岸如赪”者也。泊湓浦，水亦甚清，不与江水乱。自七月二十六日至是，首尾才六日，其间一日阻风不行，实以四日半溯流行七百里云。"}
{"name": "项羽之死", "author": "司马迁", "poem": "　　项王军壁垓下，兵少食尽，汉军及诸侯兵围之数重。夜闻汉军四面皆楚歌，项王乃大惊曰：“汉皆已得楚乎？是何楚人之多也！”项王则夜起，饮帐中。有美人名虞，常幸从；骏马名骓，常骑之。于是项王乃悲歌慷慨，自为诗曰：“力拔山兮气盖世！时不利兮骓不逝！骓不逝兮可奈何！虞兮虞兮奈若何！”歌数阕，美人和之。项王泣数行下，左右皆泣，莫能仰视。　　于是项王乃上马骑，麾下壮士骑从者八百余人，直夜溃围南出，驰走。平明，汉军乃觉之，令骑将灌婴以五千骑追之。项王渡淮，骑能属者百余人耳。项王至阴陵，迷失道，问一田父，田父绐曰“左”。左，乃陷大泽中。以故汉追及之。项王乃复引兵而东，至东城，乃有二十八骑。汉骑追者数千人。项王自度不得脱。谓其骑曰：“吾起兵至今八岁矣，身七十余战，所当者破，所击者服，未尝败北，遂霸有天下。然今卒困于此，此天之亡我，非战之罪也。今日固决死，愿为诸君快战，必三胜之，为诸君溃围，斩将，刈旗，令诸君知天亡我，非战之罪也。”　　乃分其骑以为四队，四向。汉军围之数重。项王谓其骑曰：“吾为公取彼一将。”令四面骑驰下，期山东为三处。于是项王大呼，驰下，汉军皆披靡，遂斩汉一将。是时，赤泉侯为骑将，追项王，项王瞋目而叱之，赤泉侯人马俱惊，辟易数里。与其骑会为三处。汉军不知项王所在，乃分军为三，复围之。项王乃驰，复斩汉一都尉，杀数十百人，复聚其骑，亡其两骑耳。乃谓其骑曰：“何如？”骑皆伏曰：“如大王言。”　　于是项王乃欲东渡乌江。乌江亭长檥船待，谓项王曰：“江东虽小，地方千里，众数十万人，亦足王也。愿大王急渡。今独臣有船，汉军至，无以渡。”项王笑曰：“天之亡我，我何渡为！且籍与江东子弟八千人渡江而西，今无一人还，纵江东父兄怜而王我，我何面目见之？纵彼不言，籍独不愧于心乎？”乃谓亭长曰：“吾知公长者。吾骑此马五岁，所当无敌，尝一日行千里，不忍杀之，以赐公。”乃令骑皆下马步行，持短兵接战。独籍所杀汉军数百人。项王身亦被十余创。顾见汉骑司马吕马童，曰：“若非吾故人乎？”马童面之，指王翳曰：“此项王也。”项王乃曰：“吾闻汉购我头千金，邑万户，吾为若德。”乃自刎而死。王翳取其头，余骑相蹂践争项王，相杀者数十人。最其后，郎中骑杨喜，骑司马吕马童，郎中吕胜、杨武各得其一体。"}
{"name": "方山子传", "author": "苏轼", "poem": "　　方山子，光、黄间隐人也。少时慕朱家、郭解为人，闾里之侠皆宗之。稍壮，折节读书，欲以此驰骋当世，然终不遇。晚乃遁于光、黄间，曰岐亭。庵居蔬食，不与世相闻；弃车马，毁冠服，徒步往来山中，人莫识也。见其所著帽，方耸而高，曰：“此岂古方山冠之遗像乎？”因谓之方山子。　　余谪居于黄，过岐亭，适见焉。曰：“呜呼！此吾故人陈慥季常也，何为而在此？”方山子亦矍然，问余所以至此者，余告之故。俯而不答，仰而笑，呼余宿其家。环堵萧然，而妻子奴婢皆有自得之意。　　余既耸然异之，独念方山子少时，使酒好剑，用财如粪土。前十有九年，余在岐山，见方山子从两骑，挟二矢，游西山。鹊起于前，使骑逐而射之，不获。方山子怒马独出，一发得之。因与余马上论用兵及古今成败，自谓一世豪士。今几日耳，精悍之色，犹见于眉间，而岂山中之人哉？　　然方山子世有勋阀，当得官。使从事于其间，今已显闻。而其家在洛阳，园宅壮丽，与公侯等。河北有田，岁得帛千匹，亦足以富乐。皆弃不取，独来穷山中，此岂无得而然哉？　　余闻光、黄间多异人，往往阳狂垢污，不可得而见，方山子傥见之欤？ "}
{"name": "大铁椎传", "author": "魏禧", "poem": "　　大铁椎，不知何许人。北平陈子灿省兄河南，与遇宋将军家。宋，怀庆青华镇人，工技击，七省好事者皆来学，人以其雄健，呼宋将军云。宋弟子高信之，亦怀庆人，多力善射，长子灿七岁，少同学，故尝与过宋将军。　　时座上有健啖客，貌甚寝，右胁夹大铁椎，重四五十斤，饮食拱揖不暂去。柄铁折叠环复，如锁上练，引之长丈许。与人罕言语，语类楚声。扣其乡及姓字，皆不答。　　既同寝，夜半，客曰：“吾去矣！”言讫不见。子灿见窗户皆闭，惊问信之。信之曰：“客初至，不冠不袜，以蓝手巾裹头，足缠白布，大铁椎外，一物无所持，而腰多白金。吾与将军俱不敢问也。”子灿寐而醒，客则鼾睡炕上矣。　　一日，辞宋将军曰：“吾始闻汝名，以为豪，然皆不足用。吾去矣！”将军强留之，乃曰：“吾数击杀响马贼，夺其物，故仇我。久居，祸且及汝。今夜半，方期我决斗某所。”宋将军欣然曰：“吾骑马挟矢以助战。”客曰：“止！贼能且众，吾欲护汝，则不快吾意。”宋将军故自负，且欲观客所为，力请客。客不得已，与偕行。将至斗处，送将军登空堡上，曰：“但观之，慎弗声，令贼知也。”　　时鸡鸣月落，星光照旷野，百步见人。客驰下，吹觱篥数声。顷之，贼二十余骑四面集，步行负弓矢从者百许人。一贼提刀突奔客，客大呼挥椎，贼应声落马，马首裂。众贼环而进，客奋椎左右击，人马仆地，杀三十许人。宋将军屏息观之，股栗欲堕。忽闻客大呼曰：“吾去矣。”尘滚滚东向驰去。后遂不复至。"}
{"name": "祭十二郎文", "author": "韩愈", "poem": "　　年、月、日，季父愈闻汝丧之七日，乃能衔哀致诚，使建中远具时羞之奠，告汝十二郎之灵：　　呜呼！吾少孤，及长，不省所怙，惟兄嫂是依。中年兄殁南方，吾与汝俱幼，从嫂归葬河阳。既又与汝就食江南，零丁孤苦，未尝一日相离也。吾上有三兄，皆不幸早世。承先人后者，在孙惟汝，在子惟吾。两世一身，形单影只。嫂尝抚汝指吾而言曰：“韩氏两世，惟此而已！”汝时尤小，当不复记忆；吾时虽能记忆，亦未知其言之悲也。　　吾年十九，始来京城。其后四年，而归视汝。又四年，吾往河阳省坟墓，遇汝从嫂丧来葬。又二年，吾佐董丞相于汴州，汝来省吾，止一岁，请归取其孥。明年，丞相薨，吾去汴州，汝不果来。是年，吾佐戎徐州，使取汝者始行，吾又罢去，汝又不果来。吾念汝从于东，东亦客也，不可以久；图久远者，莫如西归，将成家而致汝。呜呼！孰谓汝遽去吾而殁乎！吾与汝俱少年，以为虽暂相别，终当久相与处。故舍汝而旅食京师，以求斗斛之禄。诚知其如此，虽万乘之公相，吾不以一日辍汝而就也。　　去年，孟东野往，吾书与汝曰：“吾年未四十，而视茫茫，而发苍苍，而齿牙动摇。念诸父与诸兄，皆康强而早世，如吾之衰者，其能久存乎？吾不可去，汝不肯来，恐旦暮死，而汝抱无涯之戚也。”孰谓少者殁而长者存，强者夭而病者全乎？　　呜呼！其信然邪？其梦邪？其传之非其真邪？信也，吾兄之盛德而夭其嗣乎？汝之纯明而不克蒙其泽乎？少者强者而夭殁，长者衰者而存全乎？未可以为信也！梦也，传之非其真也，东野之书，耿兰之报，何为而在吾侧也？呜呼！其信然矣！吾兄之盛德而夭其嗣矣，汝之纯明宜业其家者，不克蒙其泽矣。所谓天者诚难测，而神者诚难明矣。所谓理者不可推，而寿者不可知矣。　　虽然，吾自今年来，苍苍者或化而为白矣；动摇者或脱而落矣，毛血日益衰，志气日益微，几何不从汝而死也？死而有知，其几何离？其无知，悲不几时，而不悲者无穷期矣。　　汝之子始十岁，吾之子始五岁，少而强者不可保，如此孩提者，又可冀其成立邪？呜呼哀哉！呜呼哀哉！　　汝去年书云：“比得软脚病，往往而剧。”吾曰：“是疾也，江南之人，常常有之。”未始以为忧也。呜呼， 其竟以此而殒其生乎？抑别有疾而至斯极乎？　　汝之书，六月十七日也；东野云，汝殁以六月二日；耿兰之报无月日。盖东野之使者不知问家人以月日，如耿兰之报，不知当言月日。东野与吾书，乃问使者，使者妄称以应之乎。其然乎？其不然乎？　　今吾使建中祭汝，吊汝之孤与汝之乳母。彼有食可守，以待终丧，则待终丧而取以来；如不能守以终丧，则遂取以来。其余奴婢，并令守汝丧。吾力能改葬，终葬汝于先人之兆，然后惟其所愿。　　呜呼！汝病吾不知时，汝殁吾不知日，生不能相养以共居，殁不能抚汝以尽哀，敛不凭其棺，窆不临其穴。吾行负神明，而使汝夭。不孝不慈，而不得与汝相养以生，相守以死。一在天之涯，一在地之角，生而影不与吾形相依，死而魂不与吾梦相接，吾实为之，其又何尤！彼苍者天，曷其有极！自今已往，吾其无意于人世矣！当求数顷之田于伊、颍之上，以待余年。教吾子与汝子，幸其成；长吾女与汝女，待其嫁，如此而已。　　呜呼，言有穷而情不可终，汝其知也邪？其不知也邪？呜呼哀哉！尚飨！"}
{"name": "狱中杂记", "author": "方苞", "poem": "　　康熙五十一年三月，余在刑部狱，见死而由窦出者，日四三人。有洪洞令杜君者，作而言曰：“此疫作也。今天时顺正，死者尚稀，往岁多至日数十人。”余叩所以。杜君曰：“是疾易传染，遘者虽戚属不敢同卧起。而狱中为老监者四，监五室，禁卒居中央，牖其前以通明，屋极有窗以达气。旁四室则无之，而系囚常二百余。每薄暮下管键，矢溺皆闭其中，与饮食之气相薄，又隆冬，贫者席地而卧，春气动，鲜不疫矣。狱中成法，质明启钥，方夜中，生人与死者并踵顶而卧，无可旋避，此所以染者众也。又可怪者，大盗积贼，杀人重囚，气杰旺，染此者十不一二，或随有瘳，其骈死，皆轻系及牵连佐证法所不及者。”余曰：“京师有京兆狱，有五城御史司坊，何故刑部系囚之多至此？”杜君曰：“迩年狱讼，情稍重，京兆、五城即不敢专决；又九门提督所访缉纠诘，皆归刑部；而十四司正副郎好事者及书吏、狱官、禁卒，皆利系者之多，少有连，必多方钩致。苟入狱，不问罪之有无，必械手足，置老监，俾困苦不可忍，然后导以取保，出居于外，量其家之所有以为剂，而官与吏剖分焉。中家以上，皆竭资取保；其次‘求脱械居监外板屋，费亦数十金；惟极贫无依，则械系不稍宽，为标准以警其余。或同系，情罪重者，反出在外，而轻者、无罪者罹其毒。积忧愤，寝食违节，及病，又无医药，故往往至死。”余伏见圣上好生之德，同于往圣。每质狱词，必于死中求其生，而无辜者乃至此。傥仁人君子为上昌言：除死刑及发塞外重犯，其轻系及牵连未结正者，别置一所以羁之，手足毋械。所全活可数计哉？或曰：“狱旧有室五，名曰现监，讼而未结正者居之。傥举旧典，可小补也。杜君曰：“上推恩，凡职官居板屋。今贫者转系老监，而大盗有居板屋者。此中可细诘哉！不若别置一所，为拔本塞源之道也。”余同系朱翁、余生及在狱同官僧某，遘疫死，皆不应重罚。又某氏以不孝讼其子，左右邻械系入老监，号呼达旦。余感焉，以杜君言泛讯之，众言同，于是乎书。　　凡死刑狱上，行刑者先俟于门外，使其党入索财物，名曰“斯罗”。富者就其戚属，贫则面语之。其极刑，曰：“顺我，即先刺心；否则，四肢解尽，心犹不死。”其绞缢，曰：“顺我，始缢即气绝；否则，三缢加别械，然后得死。”唯大辟无可要，然犹质其首。用此，富者赂数十百金，贫亦罄衣装；绝无有者，则治之如所言。主缚者亦然，不如所欲，缚时即先折筋骨。每岁大决，勾者十四三，留者十六七，皆缚至西市待命。其伤于缚者，即幸留，病数月乃瘳，或竟成痼疾。余尝就老胥而问焉：“彼于刑者、缚者，非相仇也，期有得耳；果无有，终亦稍宽之，非仁术乎？”曰：“是立法以警其余，且惩后也；不如此，则人有幸心。”主梏扑者亦然。余同逮以木讯者三人：一人予三十金，骨微伤，病间月；一人倍之，伤肤，兼旬愈；一人六倍，即夕行步如平常。或叩之曰：“罪人有无不均，既各有得，何必更以多寡为差？”曰：“无差，谁为多与者？”孟子曰：“术不可不慎。”信夫！　　部中老胥，家藏伪章，文书下行直省，多潜易之，增减要语，奉行者莫辨也。其上闻及移关诸部，犹未敢然。功令：大盗未杀人及他犯同谋多人者，止主谋一二人立决；余经秋审皆减等发配。狱词上，中有立决者，行刑人先俟于门外。命下，遂缚以出，不羁晷刻。有某姓兄弟以把持公仓，法应立决，狱具矣，胥某谓曰：“予我千金，吾生若。”叩其术，曰：“是无难，别具本章，狱词无易，取案末独身无亲戚者二人易汝名，俟封奏时潜易之而已。”其同事者曰：“是可欺死者，而不能欺主谳者，倘复请之，吾辈无生理矣。”胥某笑曰：“复请之，吾辈无生理，而主谳者亦各罢去。彼不能以二人之命易其官，则吾辈终无死道也。”竟行之，案末二人立决。主者口呿舌挢，终不敢诘。余在狱，犹见某姓，狱中人群指曰：“是以某某易其首者。”胥某一夕暴卒，众皆以为冥谪云。　　凡杀人，狱词无谋、故者，经秋审入矜疑，即免死。吏因以巧法。有郭四者，凡四杀人，复以矜疑减等，随遇赦。将出，日与其徒置酒酣歌达曙。或叩以往事，一一详述之，意色扬扬，若自矜诩。噫！渫恶吏忍于鬻狱，无责也；而道之不明，良吏亦多以脱人于死为功，而不求其情，其枉民也亦甚矣哉！　　奸民久于狱，与胥卒表里，颇有奇羡。山阴李姓以杀人系狱，每岁致数百金。康熙四十八年，以赦出。居数月，漠然无所事。其乡人有杀人者，因代承之。盖以律非故杀，必久系，终无死法也。五十一年，复援赦减等谪戍，叹曰：“吾不得复入此矣！”故例：谪戍者移顺天府羁候。时方冬停遣，李具状求在狱候春发遣，至再三，不得所请，怅然而出。"}
{"name": "陶庵梦忆序", "author": "张岱", "poem": "　　陶庵国破家亡，无所归止。披发入山，駴駴为野人。故旧见之，如毒药猛兽，愕窒不敢与接。作《自挽诗》，每欲引决，因《石匮书》未成，尚视息人世。然瓶粟屡罄，不能举火。始知首阳二老，直头饿死，不食周粟，还是后人妆点语也。　　饥饿之余，好弄笔墨。因思昔日生长王、谢，颇事豪华，今日罹此果报：以笠报颅，以蒉报踵，仇簪履也；以衲报裘，以苎报絺，仇轻煖也；以藿报肉，以粝报粻，仇甘旨也；以荐报床，以石报枕，仇温柔也；以绳报枢，以瓮报牖，仇爽垲也；以烟报目，以粪报鼻，仇香艳也；以途报足，以囊报肩，仇舆从也。种种罪案，从种种果报中见之。　　鸡鸣枕上，夜气方回。因想余生平，繁华靡丽，过眼皆空，五十年来，总成一梦。今当黍熟黄粱，车旋蚁穴，当作如何消受？遥思往事，忆即书之，持问佛前，一一忏悔。不次岁月，异年谱也；不分门类，别《志林》也。偶拈一则，如游旧径，如见故人，城郭人民，翻用自喜。真所谓“痴人前不得说梦”矣。　　昔有西陵脚夫为人担酒，失足破其瓮。念无以偿，痴坐伫想曰：“得是梦便好。”一寒士乡试中式，方赴鹿鸣宴，恍然犹意未真，自啮其臂曰：“莫是梦否？”一梦耳，惟恐其非梦，又惟恐其是梦，其为痴人则一也。　　余今大梦将寤，犹事雕虫，又是一番梦呓。因叹慧业文人，名心难化，政如邯郸梦断，漏尽钟鸣，卢生遗表，犹思摹榻二王，以流传后世。则其名根一点，坚固如佛家舍利，劫火猛烈，犹烧之不失也。"}
{"name": "春夜宴从弟桃花园序", "author": "李白", "poem": "　　夫天地者万物之逆旅也；光阴者百代之过客也。而浮生若梦，为欢几何？古人秉烛夜游，良有以也。况阳春召我以烟景，大块假我以文章。会桃花之芳园，序天伦之乐事。群季俊秀，皆为惠连；吾人咏歌，独惭康乐。幽赏未已，高谈转清。开琼筵以坐花，飞羽觞而醉月。不有佳咏，何伸雅怀？如诗不成，罚依金谷酒数。"}
{"name": "游兰溪", "author": "苏轼", "poem": "　　黄州东南三十里为沙湖，亦曰螺师店。予买田其间，因往相田，得疾。闻麻桥人庞安常善医而聋，遂往求疗。安常虽聋，而颖悟绝人，以纸画字，书不数字，辄深了人意。余戏之曰：“余以手为口，君以眼为耳，皆一时异人也。”　　疾愈，与之同游清泉寺。寺在蕲水郭门外二里许，有王逸少洗笔泉，水极甘，下临兰溪，溪水西流。余作歌云：“山下兰芽短浸溪，松间沙路净无泥，萧萧暮雨子规啼。谁道人生无再少？门前流水尚能西！休将白发唱黄鸡。”是日剧饮而归。\n"}
{"name": "苦斋记", "author": "刘基", "poem": "　　苦斋者，章溢先生隐居之室也。室十有二楹，覆之以茆，在匡山之巅。匡山在处之龙泉县西南二百里，剑溪之水出焉。山四面峭壁拔起，岩崿皆苍石，岸外而臼中。其下惟白云，其上多北风。风从北来者，大率不能甘而善苦，故植物中之，其味皆苦，而物性之苦者亦乐生焉。　　于是鲜支、黄蘗、苦楝、侧柏之木，黄连、苦杕、亭历、苦参、鉤夭之草，地黄、游冬、葴、芑之菜，槠、栎、草斗之实，楛竹之笋，莫不族布而罗生焉。野蜂巢其间，采花髓作蜜，味亦苦，山中方言谓之黄杜，初食颇苦难，久则弥觉其甘，能已积热，除烦渴之疾。其槚荼亦苦于常荼。其洩水皆啮石出，其源沸沸汩汩，瀄滵曲折，注入大谷。其中多斑文小鱼，状如吹沙，味苦而微辛，食之可以清酒。　　山去人稍远，惟先生乐游，而从者多艰其昏晨之往来，故遂择其窊而室焉。携童儿数人，启陨箨以蓺粟菽，茹啖其草木之荑实。间则蹑屐登崖，倚修木而啸，或降而临清泠。樵歌出林，则拊石而和之。人莫知其乐也。　　先生之言曰：“乐与苦 ，相为倚伏者也，人知乐之为乐，而不知苦之为乐，人知乐其乐，而不知苦生于乐，则乐与苦相去能几何哉！今夫膏粱之子，燕坐于华堂之上，口不尝荼蓼之味，身不历农亩之劳，寝必重褥，食必珍美，出入必舆隶，是人之所谓乐也，一旦运穷福艾，颠沛生于不测，而不知醉醇饫肥之肠，不可以实疏粝，籍柔覆温之躯，不可以御蓬藋，虽欲效野夫贱隶，跼跳窜伏，偷性命于榛莽而不可得，庸非昔日之乐，为今日之苦也耶？故孟子曰：‘天之降大任于是人也，必先苦其心志，劳其筋骨，饿其体肤。’赵子曰：‘良药苦口利于病，忠言逆耳利于行。’彼之苦，吾之乐；而彼之乐，吾之苦也。吾闻井以甘竭，李以苦存，夫差以酣酒亡，而勾践以尝胆兴，无亦犹是也夫？”　　刘子闻而悟之，名其室曰苦斋，作《苦斋记》。"}
{"name": "水龙吟·登建康赏心亭", "author": "辛弃疾", "poem": "楚天千里清秋，水随天去秋无际。遥岑远目，献愁供恨，玉簪螺髻。落日楼头，断鸿声里，江南游子。把吴钩看了，栏杆拍遍，无人会，登临意。\n休说鲈鱼堪脍，尽西风，季鹰归未？求田问舍，怕应羞见，刘郎才气。可惜流年，忧愁风雨，树犹如此！倩何人唤取，红巾翠袖，揾英雄泪！"}
{"name": "玉楼春·尊前拟把归期", "author": "欧阳修", "poem": "尊前拟把归期说，欲语春容先惨咽。人生自是有情痴，此恨不关风与月。\n离歌且莫翻新阕，一曲能教肠寸结。直须看尽洛城花，始共春风容易别。"}
{"name": "鹧鸪天·桂花", "author": "李清照", "poem": "暗淡轻黄体性柔，情疏迹远只香留。何须浅碧深红色，自是花中第一流。(深 一作：轻)\n梅定妒，菊应羞，画阑开处冠中秋。骚人可煞无情思，何事当年不见收。"}
{"name": "阳关曲·中秋月", "author": "苏轼", "poem": "中秋作本名小秦王，入腔即阳关曲暮云收尽溢清寒，银汉无声转玉盘。\n此生此夜不长好，明月明年何处看。"}
{"name": "鹧鸪天·送人", "author": "辛弃疾", "poem": "唱彻《阳关》泪未干，功名馀事且加餐。浮天水送无穷树，带雨云埋一半山。\n今古恨，几千般，只应离合是悲欢？江头未是风波恶，别有人间行路难！"}
{"name": "玉楼春·别后不知君远", "author": "欧阳修", "poem": "别后不知君远近，触目凄凉多少闷。渐行渐远渐无书，水阔鱼沉何处问。\n夜深风竹敲秋韵，万叶千声皆是恨。故攲单枕梦中寻，梦又不成灯又烬。"}
{"name": "浣溪沙·闺情", "author": "李清照", "poem": "绣面芙蓉一笑开，斜飞宝鸭衬香腮。眼波才动被人猜。\n一面风情深有韵，半笺娇恨寄幽怀。月移花影约重来。"}
{"name": "御街行·秋日怀旧", "author": "范仲淹", "poem": "纷纷坠叶飘香砌。夜寂静，寒声碎。真珠帘卷玉楼空，天淡银河垂地。年年今夜，月华如练，长是人千里。\n愁肠已断无由醉，酒未到，先成泪。残灯明灭枕头欹，谙尽孤眠滋味。都来此事，眉间心上，无计相回避。"}
{"name": "长相思·长相思", "author": "晏几道", "poem": "长相思，长相思。若问相思甚了期，除非相见时。\n长相思，长相思。欲把相思说似谁，浅情人不知。"}
{"name": "鹧鸪天·醉拍春衫惜旧", "author": "晏几道", "poem": "醉拍春衫惜旧香。天将离恨恼疏狂。年年陌上生秋草，日日楼中到夕阳。 \n云渺渺，水茫茫。征人归路许多长。相思本是无凭语，莫向花笺费泪行。"}
{"name": "玉蝴蝶·望处雨收云断", "author": "柳永", "poem": "望处雨收云断，凭阑悄悄，目送秋光。晚景萧疏，堪动宋玉悲凉。水风轻，蘋花渐老，月露冷、梧叶飘黄。遣情伤。故人何在，烟水茫茫。 \n难忘，文期酒会，几孤风月，屡变星霜。海阔山遥，未知何处是潇湘。念双燕、难凭远信，指暮天、空识归航。黯相望。断鸿声里，立尽斜阳。"}
{"name": "减字木兰花·卖花担上", "author": "李清照", "poem": "卖花担上。买得一枝春欲放。泪染轻匀。犹带彤霞晓露痕。 \n怕郎猜道。奴面不如花面好。云鬓斜簪。徒要教郎比并看。"}
{"name": "忆帝京·薄衾小枕凉天", "author": "柳永", "poem": "薄衾小枕凉天气，乍觉别离滋味。展转数寒更，起了还重睡。毕竟不成眠，一夜长如岁。 \n也拟待、却回征辔；又争奈、已成行计。万种思量，多方开解，只恁寂寞厌厌地。系我一生心，负你千行泪。"}
{"name": "点绛唇·闺思", "author": "李清照", "poem": "寂寞深闺，柔肠一寸愁千缕。惜春春去，几点催花雨。\n倚遍阑干，只是无情绪。人何处，连天衰草，望断归来路。"}
{"name": "鹧鸪天·元夕有所梦", "author": "姜夔", "poem": "肥水东流无尽期。当初不合种相思。梦中未比丹青见，暗里忽惊山鸟啼。\n春未绿，鬓先丝。人间别久不成悲。谁教岁岁红莲夜，两处沉吟各自知。"}
{"name": "行香子·七夕", "author": "李清照", "poem": "草际鸣蛩。惊落梧桐。正人间、天上愁浓。云阶月地，关锁千重。纵浮槎来，浮槎去，不相逢。 \n星桥鹊驾，经年才见，想离情、别恨难穷。牵牛织女，莫是离中。甚霎儿晴，霎儿雨，霎儿风。"}
{"name": "长相思·花似伊", "author": "欧阳修", "poem": "花似伊，柳似伊。花柳青春人别离。低头双泪垂。\n长江东，长江西。两岸鸳鸯两处飞。相逢知几时。"}
{"name": "南乡子·重九涵辉楼呈", "author": "苏轼", "poem": "霜降水痕收。浅碧鳞鳞露远洲。酒力渐消风力软，飕飕。破帽多情却恋头。\n佳节若为酬。但把清尊断送秋。万事到头都是梦，休休。明日黄花蝶也愁。"}
{"name": "水调歌头·和马叔度游", "author": "辛弃疾", "poem": "客子久不到，好景为君留。西楼着意吟赏，何必问更筹？唤起一天明月，照我满怀冰雪，浩荡百川流。鲸饮未吞海，剑气已横秋。\n野光浮，天宇迥，物华幽。中州遗恨，不知今夜几人愁？谁念英雄老矣？不道功名蕞尔，决策尚悠悠。此事费分说，来日且扶头！"}
{"name": "长相思·雨", "author": "万俟咏", "poem": "一声声，一更更。窗外芭蕉窗里灯，此时无限情。\n梦难成，恨难平。不道愁人不喜听，空阶滴到明。"}
{"name": "菩萨蛮·金陵赏心亭为", "author": "辛弃疾", "poem": "青山欲共高人语。联翩万马来无数。烟雨却低回。望来终不来。 \n人言头上发。总向愁中白。拍手笑沙鸥。一身都是愁。"}
{"name": "临江仙·斗草阶前初见", "author": "晏几道", "poem": "斗草阶前初见，穿针楼上曾逢。罗裙香露玉钗风。靓妆眉沁绿，羞脸粉生红。 \n流水便随春远，行云终与谁同。酒醒长恨锦屏空。相寻梦里路，飞雨落花中。"}
{"name": "虞美人·寄公度", "author": "舒亶", "poem": "芙蓉落尽天涵水，日暮沧波起。背飞双燕贴云寒，独向小楼东畔、倚阑看。 \n浮生只合尊前老，雪满长安道。故人早晚上高台，赠我江南春色、一枝梅。"}
{"name": "浣溪沙·淡荡春光寒食", "author": "李清照", "poem": "淡荡春光寒食天，玉炉沉水袅残烟。梦回山枕隐花钿。 \n海燕未来人斗草，江梅已过柳生绵。黄昏疏雨湿秋千。"}
{"name": "渔家傲·画鼓声中昏又", "author": "晏殊", "poem": "画鼓声中昏又晓。时光只解催人老。求得浅欢风日好。齐揭调。神仙一曲渔家傲。\n绿水悠悠天杳杳。浮生岂得长年少。莫惜醉来开口笑。须信道。人间万事何时了。"}
{"name": "蝶恋花·梦入江南烟水", "author": "晏几道", "poem": "梦入江南烟水路，行尽江南，不与离人遇。睡里消魂无说处，觉来惆怅消魂误。\n欲尽此情书尺素，浮雁沉鱼，终了无凭据。却倚缓弦歌别绪，断肠移破秦筝柱。"}
{"name": "贺新郎·夏景", "author": "苏轼", "poem": "乳燕飞华屋。悄无人、桐阴转午，晚凉新浴。手弄生绡白团扇，扇手一时似玉。渐困倚、孤眠清熟。帘外谁来推绣户，枉教人、梦断瑶台曲。又却是，风敲竹。 \n石榴半吐红巾蹙。待浮花、浪蕊都尽，伴君幽独。秾艳一枝细看取，芳心千重似束。又恐被、秋风惊绿。若待得君来向此，花前对酒不忍触。共粉泪，两簌簌。"}
{"name": "鹧鸪天·座中有眉山隐", "author": "黄庭坚", "poem": "黄菊枝头生晓寒。人生莫放酒杯干。风前横笛斜吹雨，醉里簪花倒著冠。 \n身健在，且加餐。舞裙歌板尽清欢。黄花白发相牵挽，付与时人冷眼看。"}
{"name": "减字木兰花·天涯旧恨", "author": "秦观", "poem": "天涯旧恨，独自凄凉人不问。欲见回肠，断尽金炉小篆香。\n黛蛾长敛，任是春风吹不展。困倚危楼，过尽飞鸿字字愁。"}
{"name": "踏莎行·雪似梅花", "author": "吕本中", "poem": "雪似梅花，梅花似雪。似和不似都奇绝。恼人风味阿谁知？请君问取南楼月。\n记得去年，探梅时节。老来旧事无人说。为谁醉倒为谁醒？到今犹恨轻离别。"}
{"name": "思远人·红叶黄花秋意", "author": "晏几道", "poem": "红叶黄花秋意晚，千里念行客。看飞云过尽，归鸿无信，何处寄书得。 \n泪弹不尽临窗滴。就砚旋研墨。渐写到别来，此情深处，红笺为无色。"}
{"name": "昼夜乐·洞房记得初相", "author": "柳永", "poem": "洞房记得初相遇。便只合、长相聚。何期小会幽欢，变作离情别绪。况值阑珊春色暮，对满目、乱花狂絮。直恐好风光，尽随伊归去。 \n一场寂寞凭谁诉。算前言、总轻负。早知恁地难拚，悔不当时留住。其奈风流端正外，更别有，系人心处。一日不思量，也攒眉千度。"}
{"name": "八声甘州·摘青梅荐酒", "author": "汤恢", "poem": "摘青梅荐酒，甚残寒，犹怯苎萝衣。正柳腴花瘦，绿云冉冉，红雪霏霏。隔屋秦筝依约，谁品春词？回首繁华梦，流水斜晖。\n寄隐孤山山下，但一瓢饮水，深掩苔扉。羡青山有思，白鹤忘机。怅年华、不禁搔首，又天涯、弹泪送春归。销魂远，千山啼鴂，十里荼麋。"}
{"name": "阮郎归·天边金掌露成", "author": "晏几道", "poem": "天边金掌露成霜。云随雁字长。绿杯红袖趁重阳。人情似故乡。\n兰佩紫，菊簪黄。殷勤理旧狂。欲将沉醉换悲凉。清歌莫断肠。"}
{"name": "念奴娇·春情", "author": "李清照", "poem": "萧条庭院，又斜风细雨，重门须闭。宠柳娇花寒食近，种种恼人天气。险韵诗成，扶头酒醒，别是闲滋味。征鸿过尽，万千心事难寄。 \n楼上几日春寒，帘垂四面，玉阑干慵倚。被冷香消新梦觉，不许愁人不起。清露晨流，新桐初引，多少游春意。日高烟敛，更看今日晴未。"}
{"name": "双调忆王孙·赏荷", "author": "李清照", "poem": "湖上风来波浩渺。秋已暮、红稀香少。水光山色与人亲，说不尽、无穷好。 \n莲子已成荷叶老。青露洗、蘋花汀草。眠沙鸥鹭不回头，似也恨、人归早。"}
{"name": "江南春·波渺渺", "author": "寇准", "poem": "波渺渺，柳依依。孤村芳草远，斜日杏花飞。江南春尽离肠断，蘋满汀洲人未归。"}
{"name": "玉楼春·城上风光莺语", "author": "钱惟演", "poem": "城上风光莺语乱，城下烟波春拍岸。绿杨芳草几时休，泪眼愁肠先已断。\n情怀渐觉成衰晚，鸾镜朱颜惊暗换。昔时多病厌芳尊，今日芳尊惟恐浅。"}
{"name": "虞美人·碧桃天上栽和", "author": "秦观", "poem": "碧桃天上栽和露，不是凡花数。乱山深处水萦回，可惜一枝如画为谁开？\n轻寒细雨情何限！不道春难管。为君沉醉又何妨，只怕酒醒时候断人肠。"}
{"name": "阮郎归·南园春半踏青", "author": "欧阳修", "poem": "南园春半踏青时，风和闻马嘶。青梅如豆柳如眉，日长蝴蝶飞。\n花露重，草烟低，人家帘幕垂。秋千慵困解罗衣，画堂双燕归。"}
{"name": "鹧鸪天·家住苍烟落照", "author": "陆游", "poem": "家住苍烟落照间，丝毫尘事不相关。斟残玉瀣行穿竹，卷罢《黄庭》卧看山。\n贪啸傲，任衰残，不妨随处一开颜。元知造物心肠别，老却英雄似等闲！"}
{"name": "清平乐·题上卢桥", "author": "辛弃疾", "poem": "清溪奔快，不管青山碍。十里盘盘平世界，更著溪山襟带。 \n古今陵谷茫茫，市朝往往耕桑。此地居然形胜，似曾小小兴亡。"}
{"name": "点绛唇·金谷年年", "author": "林逋", "poem": "金谷年年，乱生春色谁为主？余花落处，满地和烟雨。\n又是离歌，一阕长亭暮。王孙去，萋萋无数，南北东西路。"}
{"name": "解连环·孤雁", "author": "张炎", "poem": "楚江空晚。怅离群万里，恍然惊散。自顾影、欲下寒塘，正沙净草枯，水平天远。写不成书，只寄得、相思一点。料因循误了，残毡拥雪，故人心眼。 \n谁怜旅愁荏苒。谩长门夜悄，锦筝弹怨。想伴侣、犹宿芦花，也曾念春前，去程应转。暮雨相呼，怕蓦地、玉关重见。未羞他、双燕归来，画帘半卷。"}
{"name": "南乡子·冬夜", "author": "黄升", "poem": "万籁寂无声。衾铁稜稜近五更。香断灯昏吟未稳，凄清。只有霜华伴月明。\n应是夜寒凝。恼得梅花睡不成。我念梅花花念我，关情。起看清冰满玉瓶。"}
{"name": "祝英台近·晚春", "author": "辛弃疾", "poem": "宝钗分，桃叶渡，烟柳暗南浦。怕上层楼，十日九风雨。断肠片片飞红，都无人管，更谁劝、啼莺声住？\n鬓边觑，试把花卜归期，才簪又重数。罗帐灯昏，哽咽梦中语：是他春带愁来，春归何处？却不解、带将愁去。"}
{"name": "西江月·携手看花深径", "author": "贺铸", "poem": "携手看花深径，扶肩待月斜廊。临分少伫已伥伥，此段不堪回想。\n欲寄书如天远，难销夜似年长。小窗风雨碎人肠，更在孤舟枕上。"}
{"name": "鹧鸪天·枝上流莺和泪", "author": "秦观", "poem": "枝上流莺和泪闻，新啼痕间旧啼痕。一春鱼鸟无消息，千里关山劳梦魂。\n无一语，对芳尊。安排肠断到黄昏。甫能炙得灯儿了，雨打梨花深闭门。"}
{"name": "撼庭秋·别来音信千里", "author": "晏殊", "poem": "别来音信千里，恨此情难寄。碧纱秋月，梧桐夜雨，几回无寐。\n楼高目断，天遥云黯，只堪憔悴。念兰堂红烛，心长焰短，向人垂泪。"}
{"name": "眼儿媚·愁云淡淡雨潇", "author": "石孝友", "poem": "愁云淡淡雨潇潇，暮暮复朝朝。别来应是，眉峰翠减，腕玉香销。\n小轩独坐相思处，情绪好无聊。一丛萱草，几竿修竹，数叶芭蕉。"}
{"name": "减字木兰花·春月", "author": "苏轼", "poem": "二月十五夜，与赵德麟小酌聚星堂春庭月午，摇荡香醪光欲舞。步转回廊，半落梅花婉娩香。\n轻云薄雾，总是少年行乐处。不似秋光，只与离人照断肠。"}
{"name": "卜算子·兰", "author": "曹组", "poem": "松竹翠萝寒，迟日江山暮。幽径无人独自芳，此恨凭谁诉。似共梅花语。尚有寻芳侣。着意闻时不肯香，香在无心处。"}
{"name": "一剪梅·怀旧", "author": "汪元量", "poem": "十年愁眼泪巴巴。今日思家，明日思家。一团燕月明窗纱。楼上胡笳，塞上胡笳。\n玉人劝我酌流霞。急捻琵琶，缓捻琵琶。一从别后各天涯。欲寄梅花，莫寄梅花。"}
{"name": "子夜歌·三更月", "author": "贺铸", "poem": "三更月，中庭恰照梨花雪。梨花雪，不胜凄断，杜鹃啼血。\n王孙何许音尘绝，柔桑陌上吞声别。吞声别，陇头流水，替人呜咽。"}
{"name": "少年游·草", "author": "高观国", "poem": "春风吹碧，春云映绿，晓梦入芳裀。软衬飞花，远连流水，一望隔香尘。 \n萋萋多少江南恨，翻忆翠罗裙。冷落闲门，凄迷古道，烟雨正愁人。"}
{"name": "水调歌头·把酒对斜日", "author": "杨炎正", "poem": "把酒对斜日，无语问西风。胭脂何事，都做颜色染芙蓉。放眼暮江千顷，中有离愁万斛，无处落征鸿。天在阑干角，人倚醉醒中。\n千万里，江南北，浙西东。吾生如寄，尚想三径菊花丛。谁是中州豪杰，借我五湖舟楫，去作钓鱼翁。故国且回首，此意莫匆匆。"}
{"name": "望江南·三月暮", "author": "吴文英", "poem": "三月暮，花落更情浓。人去秋千闲挂月，马停杨柳倦嘶风。堤畔画船空。 \n恹恹醉，长日小帘栊。宿燕夜归银烛外，啼莺声在绿阴中。无处觅残红。"}
{"name": "减字木兰花·淮山隐隐", "author": "淮上女", "poem": "淮山隐隐，千里云峰千里恨。淮水悠悠，万顷烟波万顷愁。\n山长水远，遮断行人东望眼。恨旧愁新，有泪无言对晚春。"}
{"name": "少年游·朝云漠漠散轻", "author": "周邦彦", "poem": "朝云漠漠散轻丝。楼阁淡春姿。柳泣花啼，九街泥重，门外燕飞迟。 \n而今丽日明金屋，春色在桃枝。不似当时，小桥冲雨，幽恨两人知。"}
{"name": "蝶恋花·欲减罗衣寒未", "author": "赵令畤", "poem": "欲减罗衣寒未去，不卷珠帘，人在深深处。红杏枝头花几许？啼痕止恨清明雨。\n尽日沉烟香一缕，宿酒醒迟，恼破春情绪。飞燕又将归信误，小屏风上西江路。"}
{"name": "霜天晓角·梅", "author": "范成大", "poem": "晚晴风歇。一夜春威折。脉脉花疏天淡，云来去、数枝雪。 \n胜绝。愁亦绝。此情谁共说。惟有两行低雁，知人倚、画楼月。"}
{"name": "后庭花·一春不识西湖", "author": "许棐", "poem": "一春不识西湖面。翠羞红倦。雨窗和泪摇湘管。意长笺短。 \n知心惟有雕梁燕。自来相伴。东风不管琵琶怨。落花吹遍。"}
{"name": "最高楼·旧时心事", "author": "程垓", "poem": "旧时心事，说着两眉羞。长记得、凭肩游。缃裙罗袜桃花岸，薄衫轻扇杏花楼。几番行，几番醉，几番留。\n也谁料、春风吹已断。又谁料、朝云飞亦散。天易老，恨难酬。蜂儿不解知人苦，燕儿不解说人愁。旧情怀，消不尽，几时休。"}
{"name": "踏莎行·情似游丝", "author": "周紫芝", "poem": "情似游丝，人如飞絮。泪珠阁定空相觑。一溪烟柳万丝垂，无因系得兰舟住。 \n雁过斜阳，草迷烟渚。如今已是愁无数。明朝且做莫思量，如何过得今宵去。"}
{"name": "谢池春·残寒销尽", "author": "李之仪", "poem": "残寒销尽，疏雨过，清明后。花径敛余红，风沼萦新皱。乳燕穿庭户，飞絮沾襟袖。正佳时，仍晚昼。著人滋味，真个浓如酒。\n频移带眼，空只恁、厌厌瘦。不见又思量，见了还依旧。为问频相见，何似长相守？天不老，人未偶。且将此恨，分付庭前柳。"}
{"name": "望江南·江南月", "author": "王琪", "poem": "江南月，清夜满西楼。云落开时冰吐鉴，浪花深处玉沉钩。圆缺几时休。\n星汉迥，风露入新秋。丹桂不知摇落恨，素娥应信别离愁。天上共悠悠。"}
{"name": "阮郎归·绍兴乙卯大雪", "author": "向子諲", "poem": "江南江北雪漫漫，遥知易水寒。同云深处望三关，断肠山又山。\n天可老，海能翻，消除此恨难。频闻遣使问平安，几时鸾辂还？"}
{"name": "江梅引·人间离别易多", "author": "姜夔", "poem": "丙辰之冬，予留梁溪，将诣淮南不得，因梦思以述志。人间离别易多时。见梅枝，忽相思。几度小窗幽梦手同携。今夜梦中无觅处，漫徘徊，寒侵被，尚未知。\n湿红恨墨浅封题。宝筝空，无雁飞。俊游巷陌，算空有、古木斜晖。旧约扁舟，心事已成非。歌罢淮南春草赋，又萋萋。漂零客，泪满衣。"}
{"name": "水调歌头·江上春山远", "author": "葛长庚", "poem": "江上春山远，山下暮云长。相留相送，时见双燕语风樯。满目飞花万点，回首故人千里，把酒沃愁肠。回雁峰前路，烟树正苍苍。 \n漏声残，灯焰短，马蹄香。浮云飞絮，一身将影向潇湘。多少风前月下，迤逦天涯海角，魂梦亦凄凉。又是春将暮，无语对斜阳。"}
{"name": "临江仙·忆昔西池池上", "author": "晁冲之", "poem": "忆昔西池池上饮，年年多少欢娱。别来不寄一行书。寻常相见了，犹道不如初。 \n安稳锦衾今夜梦，月明好渡江湖。相思休问定何如。情知春去后，管得落花无。"}
{"name": "贺新郎·把酒长亭说", "author": "辛弃疾", "poem": "陈同父自东阳来过余，留十日。与之同游鹅湖，且会朱晦庵于紫溪，不至，飘然东归。既别之明日，余意中殊恋恋，复欲追路。至鹭鸶林，则雪深泥滑，不得前矣。独饮方村，怅然久之，颇恨挽留之不遂也。夜半投宿吴氏泉湖四望楼，闻邻笛悲甚，为赋《贺新郎》以见意。又五日，同父书来索词，心所同然者如此，可发千里一笑。把酒长亭说。看渊明、风流酷似，卧龙诸葛。何处飞来林间鹊，蹙踏松梢微雪。要破帽多添华发。剩水残山无态度，被疏梅料理成风月。两三雁，也萧瑟。\n佳人重约还轻别。怅清江、天寒不渡，水深冰合。路断车轮生四角，此地行人销骨。问谁使、君来愁绝？铸就而今相思错，料当初、费尽人间铁。长夜笛，莫吹裂。"}
{"name": "夜半乐·冻云黯淡天气", "author": "柳永", "poem": "冻云黯淡天气，扁舟一叶，乘兴离江渚。渡万壑千岩，越溪深处。怒涛渐息，樵风乍起，更闻商旅相呼。片帆高举。泛画鹢、翩翩过南浦。 \n望中酒旆闪闪，一簇烟村，数行霜树。残日下，渔人鸣榔归去。败荷零落，衰杨掩映，岸边两两三三，浣沙游女。避行客、含羞笑相语。 \n到此因念，绣阁轻抛，浪萍难驻。叹后约丁宁竟何据。惨离怀，空恨岁晚归期阻。凝泪眼、杳杳神京路。断鸿声远长天暮。"}
{"name": "减字木兰花·去年今夜", "author": "吕本中", "poem": "去年今夜，同醉月明花树下。此夜江边，月暗长堤柳暗船。\n故人何处？带我离愁江外去。来岁花前，又是今年忆去年。"}
{"name": "浣溪沙·霜日明霄水蘸", "author": "张孝祥", "poem": "霜日明霄水蘸空。鸣鞘声里绣旗红。淡烟衰草有无中。 \n万里中原烽火北，一尊浊酒戍楼东。酒阑挥泪向悲风。"}
{"name": "诉衷情·出林杏子落金", "author": "周邦彦", "poem": "出林杏子落金盘。齿软怕尝酸。可惜半残青紫，犹印小唇丹。 \n南陌上，落花闲。雨斑斑。不言不语，一段伤春，都在眉间。"}
{"name": "菩萨蛮·春来春去催人", "author": "张元干", "poem": "三月晦，送春有集，坐中偶书。春来春去催人老，老夫争肯输年少。醉后少年狂，白髭殊未妨。\n插花还起舞，管领风光处。把酒共留春，莫教花笑人。"}
{"name": "浣溪沙·髻子伤春慵更", "author": "李清照", "poem": "髻子伤春慵更梳。晚风庭院落梅初。淡云来往月疏疏。 \n玉鸭熏炉闲瑞脑，朱樱斗帐掩流苏。通犀还解辟寒无。"}
{"name": "庆清朝·禁幄低张", "author": "李清照", "poem": "禁幄低张，彤阑巧护，就中独占残春。容华淡伫，绰约俱见天真。待得群花过后，一番风露晓妆新。妖娆艳态，妒风笑月，长殢东君。 \n东城边，南陌上，正日烘池馆，竟走香轮。绮筵散日，谁人可继芳尘。更好明光宫殿，几枝先近日边匀。金尊倒，拚了尽烛，不管黄昏。"}
{"name": "忆秦娥·用太白韵", "author": "李之仪", "poem": "清溪咽。霜风洗出山头月。山头月。迎得云归，还送云别。 \n不知今是何时节。凌歊望断音尘绝。音尘绝。帆来帆去，天际双阙。"}
{"name": "解连环·怨怀无托", "author": "周邦彦", "poem": "怨怀无托。嗟情人断绝，信音辽邈。纵妙手、能解连环，似风散雨收，雾轻云薄。燕子楼空，暗尘锁、一床弦索。想移根换叶。尽是旧时，手种红药。 \n汀洲渐生杜若。料舟依岸曲，人在天角。谩记得、当日音书，把闲语闲言，待总烧却。水驿春回，望寄我、江南梅萼。拚今生，对花对酒，为伊泪落。"}
{"name": "鹧鸪天·镇日无心扫黛", "author": "夏竦", "poem": "镇日无心扫黛眉，临行愁见理征衣。尊前只恐伤郎意，阁泪汪汪不敢垂。\n停宝马，捧瑶卮，相斟相劝忍分离？不如饮待奴先醉，图得不知郎去时。"}
{"name": "蝶恋花·笑艳秋莲生绿", "author": "晏几道", "poem": "笑艳秋莲生绿浦。红脸青腰，旧识凌波女。照影弄妆娇欲语。西风岂是繁花主。 \n可恨良辰天不与。才过斜阳，又是黄昏雨。朝落暮开空自许。竟无人解知心苦。"}
{"name": "满江红·豫章滕王阁", "author": "吴潜", "poem": "万里西风，吹我上、滕王高阁。正槛外、楚山云涨，楚江涛作。何处征帆木末去，有时野鸟沙边落。近帘钩、暮雨掩空来，今犹昨。 \n秋渐紧，添离索。天正远，伤飘泊。叹十年心事，休休莫莫。岁月无多人易老，乾坤虽大愁难著。向黄昏、断送客魂消，城头角。"}
{"name": "唐多令·秋暮有感", "author": "陈允平", "poem": "休去采芙蓉。秋江烟水空。带斜阳、一片征鸿。欲顿闲愁无顿处，都著在两眉峰。\n心事寄题红。画桥流水东。断肠人、无奈秋浓。回首层楼归去懒，早新月、挂梧桐。"}
{"name": "木兰花慢·莺啼啼不尽", "author": "戴复古", "poem": "莺啼啼不尽，任燕语、语难通。这一点闲愁，十年不断，恼乱春风。重来故人不见，但依然、杨柳小楼东。记得同题粉壁，而今壁破无踪。\n兰皋新涨绿溶溶。流恨落花红。念着破春衫，当时送别，灯下裁缝。相思谩然自苦，算云烟、过眼总成空。落日楚天无际，凭栏目送飞鸿。"}
{"name": "忆秦娥·花深深", "author": "郑文妻", "poem": "花深深。一钩罗袜行花阴。行花阴。闲将柳带，细结同心。 \n日边消息空沈沈。画眉楼上愁登临。愁登临。海棠开后，望到如今。"}
{"name": "夜游宫·人去西楼雁杳", "author": "吴文英", "poem": "人去西楼雁杳。叙别梦、扬州一觉。云澹星疏楚山晓。听啼乌，立河桥，话未了。\n雨外蛩声早。细织就、霜丝多少。说与萧娘未知道。向长安，对秋灯，几人老。"}
{"name": "鹊桥仙·说盟说誓", "author": "蜀妓", "poem": "说盟说誓。说情说意。动便春愁满纸。多应念得脱空经，是那个、先生教底。\n不茶不饭，不言不语，一味供他憔悴。相思已是不曾闲，又那得、工夫咒你。"}
{"name": "石州慢·寒水依痕", "author": "张元干", "poem": "寒水依痕，春意渐回，沙际烟阔。溪梅晴照生香，冷蕊数枝争发。天涯旧恨，试看几许消魂，长亭门外山重叠。不尽眼中青，是愁来时节。\n情切。画楼深闭，想见东风，暗销肌雪。辜负枕前云雨，尊前花月。心期切处，更有多少凄凉，殷勤留与归时说。到得却相逢，恰经年离别。"}
{"name": "江城子·平沙浅草接天", "author": "李好古", "poem": "平沙浅草接天长。路茫茫。几兴亡。昨夜波声。洗岸骨如霜。千古英雄成底事，徒感慨，谩悲凉。 \n少年有意伏中行。馘名王。扫沙场。击楫中流，曾记泪沾裳。欲上治安双阙远，空怅望，过维扬。"}
{"name": "菩萨蛮·画船捶鼓催君", "author": "舒亶", "poem": "画船捶鼓催君去，高楼把酒留君住。去住若为情，西江潮欲平。\n江潮容易得，只是人南北。今日此樽空，知君何日同！"}
{"name": "清平乐·凤城春浅", "author": "陈允平", "poem": "凤城春浅，寒压花梢颤。有约不来梁上燕，十二绣帘空卷。\n去年共倚秋千，今年独倚阑干。误了海棠时候，不成直待花残。"}
{"name": "清商怨·葭萌驿作", "author": "陆游", "poem": "江头日暮痛饮，乍雪晴犹凛。山驿凄凉，灯昏人独寝。 \n鸳机新寄断锦，叹往事、不堪重省。梦破南楼，绿云堆一枕。"}
{"name": "点绛唇·试灯夜初晴", "author": "吴文英", "poem": "卷尽愁云，素娥临夜新梳洗。暗尘不起。酥润凌波地。 \n辇路重来，仿佛灯前事。情如水。小楼熏被。春梦笙歌里。"}
{"name": "菩萨蛮·彩舟载得离愁", "author": "贺铸", "poem": "彩舟载得离愁动，无端更借樵风送。波渺夕阳迟，销魂不自持。 \n良宵谁与共，赖有窗间梦。可奈梦回时，一番新别离！"}
{"name": "尾犯·夜雨滴空阶", "author": "柳永", "poem": "夜雨滴空阶，孤馆梦回，情绪萧索。一片闲愁，想丹青难貌。秋渐老、蛩声正苦，夜将阑、灯花旋落。最无端处，总把良宵，只恁孤眠却。\n佳人应怪我，别后寡信轻诺。记得当初，翦香云为约。甚时向、幽闺深处，按新词、流霞共酌。再同欢笑，肯把金玉珠珍博。"}
{"name": "好事近·汴京赐宴闻教", "author": "韩元吉", "poem": "凝碧旧池头，一听管弦凄切。多少梨园声在，总不堪华发。 \n杏花无处避春愁，也傍野烟发。惟有御沟声断，似知人呜咽。"}
{"name": "蝶恋花·卷絮风头寒欲", "author": "赵令畤", "poem": "卷絮风头寒欲尽。坠粉飘红，日日香成阵。新酒又添残酒困。今春不减前春恨。\n蝶去莺飞无处问。隔水高楼，望断双鱼信。恼乱横波秋一寸。斜阳只与黄昏近。"}
{"name": "念奴娇·避地溢江书于", "author": "王澜", "poem": "凭高远望，见家乡、只在白云深处。镇日思归归未得，孤负殷勤杜宇。故国伤心，新亭泪眼，更洒潇潇雨。长江万里，难将此恨流去。 \n遥想江口依然，鸟啼花谢，今日谁为主。燕子归来，雕梁何处，底事呢喃语。最苦金沙，十万户尽，作血流漂杵。横空剑气，要当一洗残虏。"}
{"name": "绮寮怨·上马人扶残醉", "author": "周邦彦", "poem": "上马人扶残醉，晓风吹未醒。映水曲、翠瓦朱檐，垂杨里、乍见津亭。当时曾题败壁，蛛丝罩、淡墨苔晕青。念去来、岁月如流，徘徊久、叹息愁思盈。 \n去去倦寻路程。江陵旧事，何曾再问杨琼。旧曲凄清。敛愁黛、与谁听。尊前故人如在，想念我、最关情。何须渭城。歌声未尽处，先泪零。"}
{"name": "武陵春·人道有情须有", "author": "连静女", "poem": "人道有情须有梦，无梦岂无情？夜夜相思直到明，有梦怎生成？\n伊若忽然来梦里，邻笛又还惊。笛里声声不忍听，浑是断肠声。"}
{"name": "绣鸾凤花犯·赋水仙", "author": "周密", "poem": "楚江湄，湘娥乍见，无言洒清泪。淡然春意。空独倚东风，芳思谁寄。凌波路冷秋无际，香云随步起。谩记得、汉宫仙掌，亭亭明月底。\n冰弦写怨更多情，骚人恨，枉赋芳兰幽芷。春思远，谁叹赏、国香风味。相将共、岁寒伴侣，小窗净、沉烟熏翠袂。幽梦觉，涓涓清露，一枝灯影里。"}
{"name": "虞美人·扁舟三日秋塘", "author": "陈与义", "poem": "余甲寅岁自春官出守湖州。秋杪，道中荷花无复存者。乙卯岁，自琐闼以病得请奉祠，卜居青墩镇。立秋后三日行。舟之前后如朝霞相映，望之不断也。以长短句记之。扁舟三日秋塘路，平度荷花去。病夫因病得来游，更值满川微雨洗新秋。\n去年长恨拏舟晚，空见残荷满。今年何以报君恩，一路繁花相送过青墩。"}
{"name": "采桑子·彭浪矶", "author": "朱敦儒", "poem": "扁舟去作江南客，旅雁孤云。万里烟尘。回首中原泪满巾。 \n碧山对晚汀洲冷，枫叶芦根。日落波平。愁损辞乡去国人。"}
{"name": "传言玉女·钱塘元夕", "author": "汪元量", "poem": "一片风流，今夕与谁同乐。月台花馆，慨尘埃漠漠。豪华荡尽，只有青山如洛。钱塘依旧，潮生潮落。 \n万点灯光，羞照舞钿歌箔。玉梅消瘦，恨东皇命薄。昭君泪流，手捻琵琶弦索。离愁聊寄，画楼哀角。"}
{"name": "楚天遥过清江引·有意", "author": "如晦", "poem": "有意送春归，无计留春住。毕竟年年用着来，何似休归去。\n目断楚天遥，不见春归路。风急桃花也似愁，点点飞红雨。"}
{"name": "忆君王·依依宫柳拂宫", "author": "谢克家", "poem": "依依宫柳拂宫墙，楼殿无人春昼长。燕子归来依旧忙。忆君王，月破黄昏人断肠。"}
{"name": "昭君怨·牡丹", "author": "刘克庄", "poem": "曾看洛阳旧谱，只许姚黄独步。若比广陵花，太亏他。\n旧日王侯园圃，今日荆榛狐兔。君莫说中州，怕花愁。"}
{"name": "高阳台·落梅", "author": "吴文英", "poem": "宫粉雕痕，仙云堕影，无人野水荒湾。古石埋香，金沙锁骨连环。南楼不恨吹横笛，恨晓风、千里关山。半飘零，庭上黄昏，月冷阑干。 \n寿阳空理愁鸾。问谁调玉髓，暗补香瘢。细雨归鸿，孤山无限春寒。离魂难倩招清此，梦缟衣、解佩溪边。最愁人，啼鸟清明，叶底青圆。"}
{"name": "浪淘沙慢·晓阴重", "author": "周邦彦", "poem": "晓阴重，霜凋岸草，雾隐城堞。南陌脂车待发，东门帐饮乍阕。正拂面、垂杨堪揽结。掩红泪、玉手亲折。念汉浦、离鸿去何许？经时信音绝。\n情切，望中地远天阔。向露冷风清，无人处，耿耿寒漏咽。嗟万事难忘，惟是轻别。翠尊未竭，凭断云、留取西楼残月。\n罗带光消纹衾叠，连环解、旧香顿歇。怨歌永、琼壶敲尽缺。恨春去、不与人期，弄夜色、空馀满地梨花雪。"}
{"name": "忆秦娥·中斋上元客散", "author": "刘辰翁", "poem": "中斋上元客散感旧，赋《忆秦娥》见属，一读凄然。随韵寄情，不觉悲甚。烧灯节，朝京道上风和雪。风和雪，江山如旧，朝京人绝。\n百年短短兴亡别，与君犹对当时月。当时月，照人烛泪，照人梅发。"}
{"name": "蝶恋花·移得绿杨栽后", "author": "张先", "poem": "移得绿杨栽后院。学舞宫腰，二月青犹短。不比灞陵多送远，残丝乱絮东西岸。\n几叶小眉寒不展。莫唱阳关，真个肠先断。分付与春休细看，条条尽是离人怨。"}
{"name": "酷相思·月挂霜林寒欲", "author": "程垓", "poem": "月挂霜林寒欲坠。正门外、催人起。奈离别如今真个是。欲住也、留无计。欲去也、来无计。\n马上离魂衣上泪。各自个、供憔悴。问江路梅花开也未？春到也、须频寄。人到也、须频寄。"}
{"name": "霜叶飞·重九", "author": "吴文英", "poem": "断烟离绪。关心事，斜阳红隐霜树。半壶秋水荐黄花，香噀西风雨。纵玉勒、轻飞迅羽，凄凉谁吊荒台古？记醉踏南屏， 彩扇咽寒蝉，倦梦不知蛮素。\n聊对旧节传杯，尘笺蠹管，断阕经岁慵赋。小蟾斜影转东篱，夜冷残蛩语。早白发、缘愁万缕。惊飙从卷乌纱去。谩细将、茱萸看，但约明年，翠微高处。"}
{"name": "恋绣衾·柳丝空有千万", "author": "赵汝茪", "poem": "柳丝空有千万条。系不住、溪头画桡。想今宵、也对新月，过轻寒、何处小桥。 \n玉箫台榭春多少，溜啼红、脸霞未消。怪别来、胭脂慵傅，被东风、偷在杏梢。"}
{"name": "南浦·旅怀", "author": "鲁逸仲", "poem": "风悲画角，听单于、三弄落谯门。投宿骎骎征骑，飞雪满孤村。酒市渐闲灯火，正敲窗、乱叶舞纷纷。送数声惊雁，下离烟水，嘹唳度寒云。 \n好在半胧溪月，到如今、无处不销魂。故国梅花归梦，愁损绿罗裙。为问暗香闲艳，也相思、万点付啼痕。算翠屏应是，两眉馀恨倚黄昏。"}
{"name": "三姝媚·过都城旧居有", "author": "吴文英", "poem": "湖山经醉惯。渍春衫、啼痕酒痕无限。又客长安，叹断襟零袂，涴尘谁浣。紫曲门荒，沿败井、风摇青蔓。对语东邻，犹是曾巢，谢堂双燕。 \n春梦人间须断。但怪得、当年梦缘能短。绣屋秦筝，傍海棠偏爱，夜深开宴。舞歇歌沈，花未减、红颜先变。伫久河桥欲去，斜阳泪满。"}
{"name": "望江南·春睡起", "author": "金德淑", "poem": "春睡起，积雪满燕山。万里长城横玉带，六街灯火已阑珊，人立蓟楼间。\n空懊恼，独客此时还。辔压马头金错落？鞍笼驼背锦斓班，肠断唱阳关。"}
{"name": "金缕歌·陪履斋先生沧", "author": "吴文英", "poem": "乔木生云气。访中兴、英雄陈迹，暗追前事。战舰东风慳借便，梦断神州故里。旋小筑、吴宫闲地。华表月明归夜鹤，叹当时、花竹今如此。枝上露，溅清泪。 \n遨头小簇行春队。步苍苔、寻幽别坞，问梅开未。重唱梅边新度曲，催发寒梢冻蕊。此心与、东君同意。后不如今今非昔，两无言、相对沧浪水。怀此恨，寄残醉。"}
{"name": "献仙音·吊雪香亭梅", "author": "周密", "poem": "松雪飘寒，岭云吹冻，红破数椒春浅。衬舞台荒，浣妆池冷，凄凉市朝轻换。叹花与人凋谢，依依岁华晚。\n共凄黯。问东风、几番吹梦，应惯识、当年翠屏金辇。一片古今愁，但废绿、平烟空远。无语销魂，对斜阳、衰草泪满。又西泠残笛，低送数声春怨。"}
{"name": "望江南·幽州九日", "author": "汪元量", "poem": "官舍悄，坐到月西斜。永夜角声悲自语，客心愁破正思家。南北各天涯。\n肠断裂，搔首一长嗟。绮席象床寒玉枕，美人何处醉黄花。和泪捻琵琶。"}
{"name": "踏莎行·寒草烟光阔", "author": "寇准", "poem": "寒草烟光阔，渭水波声咽。春潮雨霁轻尘歇。征鞍发。指青青杨柳，又是轻攀折。动黯然，知有后会甚时节？\n更进一杯酒，歌一阕。叹人生，最难欢聚易离别。且莫辞沉醉，听取阳关彻。念故人，千里至此共明月。"}
{"name": "玉京秋·烟水阔", "author": "周密", "poem": "长安独客，又见西风，素月丹枫凄然其为秋也，因调夹钟羽一解\n烟水阔。高林弄残照，晚蜩凄切。碧碪度韵，银床飘叶。衣湿桐阴露冷，采凉花、时赋秋雪。叹轻别。一襟幽事，砌蛩能说。 \n客思吟商还怯。怨歌长、琼壶暗缺。翠扇恩疏，红衣香褪，翻成消歇。玉骨西风，恨最恨、闲却新凉时节。楚箫咽。谁倚西楼淡月。"}
{"name": "醉桃源·赠卢长笛", "author": "吴文英", "poem": "沙河塘上旧游嬉。卢郎年少时。一声长笛月中吹。和云和雁飞。\n惊物换，叹星移。相看两鬓丝。断肠吴苑草凄凄。倚楼人未归。"}
{"name": "玉楼春·华堂帘幕飘香", "author": "周端臣", "poem": "华堂帘幕飘香雾。一搦楚腰轻束素。翩跹舞态燕还鹭，绰约妆容花尽妒。樽前谩咏高唐赋，巫峡云深留不住。重来花畔倚阑干，愁满阑干无倚处。"}
{"name": "吴山青·金璞明", "author": "赵溍", "poem": "金璞明。玉璞明。小小杯柈翠袖擎。满将春色盛。仙珮鸣。玉珮鸣。雪月花中过洞庭。此时人独清。"}
{"name": "鹧鸪天·手捻香笺忆小", "author": "晏几道", "poem": "手捻香笺忆小莲。欲将遗恨倩谁传。归来独卧逍遥夜，梦里相逢酩酊天。 \n花易落，月难圆。只应花月似欢缘。秦筝算有心情在，试写离声入旧弦。"}
{"name": "醉落魄·预赏景龙门追", "author": "赵佶", "poem": "无言哽噎。看灯记得年时节。行行指月行行说。愿月常圆，休要暂时缺。 \n今年华市灯罗列。好灯争奈人心别。人前不敢分明说。不忍抬头，羞见旧时月。"}
{"name": "菩萨蛮·商妇怨", "author": "江开", "poem": "春时江上帘纤雨。张帆打鼓开船去。秋晚恰归来。看看船又开。 \n嫁郎如未嫁。长是凄凉夜。情少利心多。郎如年少何。"}
{"name": "长相思·村姑儿", "author": "蔡伸", "poem": "村姑儿，红袖衣，初发黄梅插秧时，双双女伴随。\n长歌诗，短歌诗，歌里真情恨别离，休言伊不知。"}
{"name": "倦寻芳慢·露晞向晚", "author": "王雱", "poem": "露晞向晚，帘幕风轻，小院闲昼。翠迳莺来，惊下乱红铺绣。倚危墙，登高榭，海棠经雨胭脂透。算韶华，又因循过了，清明时候。 \n倦游燕、风光满目，好景良辰，谁共携手。恨被榆钱，买断两眉长斗。忆高阳，人散后。落花流水仍依旧。这情怀，对东风、尽成消瘦。"}
{"name": "木兰花慢·恨莺花渐老", "author": "万俟咏", "poem": "恨莺花渐老，但芳草、绿汀洲。纵岫壁千寻，榆钱万叠，难买春留。梅花向来始别，又匆匆、结子满枝头。门外垂杨岸侧，画桥谁系兰舟。 \n悠悠。岁月如流。叹水覆、杳难收。凭画阑，往往抬头举眼，都是春愁。东风晚来更恶，怕飞红、怕絮入书楼。双燕归来问我，怎生不上帘钩。"}
{"name": "浣溪沙·闲弄筝弦懒系", "author": "晏几道", "poem": "闲弄筝弦懒系裙。铅华消尽见天真。眼波低处事还新。 \n怅恨不逢如意酒。寻思难值有情人。可怜虚度琐窗春。"}
{"name": "浪淘沙·赋虞美人草", "author": "辛弃疾", "poem": "不肯过江东。玉帐匆匆。至今草木忆英雄。唱著虞兮当日曲，便舞春风。 \n儿女此情同。往事朦胧。湘娥竹上泪痕浓。舜盖重瞳堪痛恨，羽又重瞳。"}
{"name": "茶瓶儿·去年相逢深院", "author": "李元膺", "poem": "去年相逢深院宇，海棠下、曾歌《金缕》。歌罢花如雨。 翠罗衫上，点点红无数。 \n今岁重寻携手处，空物是人非春暮。回首青门路。乱红飞絮，相逐东风去。"}
{"name": "临江仙·千里长安名利", "author": "刘彤", "poem": "千里长安名利客，轻离轻散寻常。难禁三月好风光。满阶芳草绿，一片杏花香。 \n记得年时临上马，看人眼泪汪汪。如今不忍更思量。恨无千日酒，空断九回肠。"}
{"name": "谒金门·春又老", "author": "王安石", "poem": "春又老。南陌酒香梅小。遍地落花浑不扫。梦回情意悄。红笺寄与添烦恼。细写相思多少。醉后几行书字小。泪痕都揾了。"}
{"name": "渔家傲引·子月水寒风", "author": "洪适", "poem": "子月水寒风又烈。巨鱼漏网成虚设。圉圉从它归丙穴。谋自拙。空归不管旁人说。\n昨夜醉眠西浦月。今宵独钓南溪雪。妻子一船衣百结。长欢悦。不知人世多离别。"}
{"name": "满江红·小院深深", "author": "岳珂", "poem": "小院深深，悄镇日、阴晴无据。春未足，闺愁难寄，琴心谁与？曲径穿花寻蛱蝶，虚阑傍日教鹦鹉。笑十三杨柳女儿腰，东风舞。\n云外月，风前絮。情与恨，长如许。想绮窗今夜，为谁凝伫？洛浦梦回留佩客，秦楼声断吹箫侣。正黄昏时候杏花寒，廉纤雨。"}
{"name": "临江仙·登凌歊台感怀", "author": "李之仪", "poem": "偶向凌歊台上望，春光已过三分。江山重叠倍销魂。风花飞有态，烟絮坠无痕。 \n已是年来伤感甚，那堪旧恨仍存。清愁满眼共谁论。却应台下草，不解忆王孙。"}
{"name": "长相思·南高峰", "author": "袁正真", "poem": "南高峰。北高峰。南北高峰云淡浓。湖山图画中。采芙容。赏芙蓉。小小红船西复东。相思无路通。"}
{"name": "南乡子·风雨满苹洲", "author": "陈亮", "poem": "风雨满苹洲。绣阁银屏一夜秋。当日袜尘何处去，溪楼。怎对烟波不泪流。 \n天际目归舟。浪卷涛翻一叶浮。也似我侬魂不定，悠悠。宋玉方悲庾信愁。"}
{"name": "花心动·春词", "author": "阮逸女", "poem": "仙苑春浓，小桃开，枝枝已堪攀折。乍雨乍晴，轻暖轻寒，渐近赏花时节。柳摇台榭东风软，帘栊静，幽禽调舌。断魂远，闲寻翠径，顿成愁结。\n此恨无人共说。还立尽黄昏，寸心空切。强整绣衾，独掩朱扉，枕簟为谁铺设。夜长更漏传声远，纱窗映、银缸明灭。梦回处，梅梢半笼残月。 "}
{"name": "望江南·燕塞雪", "author": "华清淑", "poem": "燕塞雪，片片大如拳。蓟上酒楼喧鼓吹，帝城车马走骈阗。羁馆独凄然。 \n燕塞月，缺了又还圆。万里妾心愁更苦，十春和泪看婵娟。何日是归年。"}
{"name": "菩萨蛮·举头忽见衡阳", "author": "陈达叟", "poem": "举头忽见衡阳雁。千声万字情何限。叵而薄情夫。一行书也无。 \n泣归香阁恨。和泪掩红粉。待雁却回时。也无书寄伊。"}
{"name": "鹧鸪天·卫县道中有怀", "author": "史达祖", "poem": "雁足无书古塞幽。一程烟草一程愁。帽檐尘重风吹野，帐角香销月满楼。 \n情思乱，梦魂浮。缃裙多忆敝貂裘。官河水静阑干暖，徙倚斜阳怨晚秋。"}
{"name": "青玉案·和贺方回韵送", "author": "黄大临", "poem": "千峰百嶂宜州路。天黯淡、知人去。晓别吾家黄叔度。弟兄华发，远山修水，异日同归处。\n樽罍饮散长亭暮。别语缠绵不成句。已断离肠能几许。水村山馆，夜阑无寐，听尽空阶雨。"}
{"name": "清平乐·怀人", "author": "赵崇", "poem": "莺歌蝶舞。池馆春多处。满架花云留不住。散作一川香雨。 \n相思夜夜情悰。青衫泪满啼红。料想故园桃李，也应怨月愁风。"}
{"name": "江梅引·忆江梅", "author": "洪皓", "poem": "岁在壬戌，甫临长至，张总侍御邀饮。众宾皆退，独留少款。侍婢歌江梅引，有“念此情、家万里”之句，仆曰：此词殆为我作也。又闻本朝使命将至，感慨久之。既归，不寝，追和四章，多用古人诗赋，各有一笑字，聊以自宽。如暗香、疏影、相思等语，虽甚奇，经前人用者众，嫌其一律，故辄略之。卒押吹字，非风即笛，不可易也。此方无梅花，士人罕有知梅事者，故皆注所出（旧注：阙一首。此录示乡人者，北人谓之四笑江梅引） \n天涯除馆忆江梅。几枝开。使南来。还带馀杭、春信到燕台。准拟寒英聊慰远，隔山水，应销落，赴诉谁。 \n空恁遐想笑摘蕊。断回肠，思故里。漫弹绿绮。引三弄、不觉魂飞。更听胡笳、哀怨泪沾衣。乱插繁花须异日，待孤讽，怕东风，一夜吹。"}
{"name": "菩萨蛮·湘东驿", "author": "范成大", "poem": "客行忽到湘东驿。明朝真是潇湘客。晴碧万重云。几时逢故人。 \n江南如塞北。别后书难得。先自雁来稀。那堪春半时。"}
{"name": "西河·和王潜斋韵", "author": "曹豳", "poem": "今日事。何人弄得如此。漫漫白骨蔽川原，恨何日已。关河万里寂无烟，月明空照芦苇。 \n谩哀痛，无及矣。无情莫问江水。西风落日惨新亭，几人坠泪。战和何者是良筹，扶危但看天意。 \n只今寂寞薮泽里。岂无人、高卧闾里。试问安危谁寄。定相将、有诏催公起。须信前书言犹未。"}
{"name": "离骚", "author": "屈原", "poem": "帝高阳之苗裔兮，朕皇考曰伯庸。\n摄提贞于孟陬兮，惟庚寅吾以降。\n皇览揆余初度兮，肇锡余以嘉名：\n名余曰正则兮，字余曰灵均。\n纷吾既有此内美兮，又重之以修能。\n扈江离与辟芷兮，纫秋兰以为佩。\n汩余若将不及兮，恐年岁之不吾与。\n朝搴阰之木兰兮，夕揽洲之宿莽。\n日月忽其不淹兮，春与秋其代序。\n惟草木之零落兮，恐美人之迟暮。\n不抚壮而弃秽兮，何不改乎此度？\n乘骐骥以驰骋兮，来吾道夫先路！\n昔三后之纯粹兮，固众芳之所在。\n杂申椒与菌桂兮，岂惟纫夫蕙茝！\n彼尧、舜之耿介兮，既遵道而得路。\n何桀纣之猖披兮，夫惟捷径以窘步。\n惟夫党人之偷乐兮，路幽昧以险隘。\n岂余身之惮殃兮，恐皇舆之败绩！\n忽奔走以先后兮，及前王之踵武。\n荃不查余之中情兮，反信谗而齌怒。\n余固知謇謇之为患兮，忍而不能舍也。\n指九天以为正兮，夫惟灵修之故也。\n曰黄昏以为期兮，羌中道而改路！\n初既与余成言兮，后悔遁而有他。\n余既不难夫离别兮，伤灵修之数化。\n余既滋兰之九畹兮，又树蕙之百亩。\n畦留夷与揭车兮，杂杜衡与芳芷。\n冀枝叶之峻茂兮，愿俟时乎吾将刈。\n虽萎绝其亦何伤兮，哀众芳之芜秽。\n众皆竞进以贪婪兮，凭不厌乎求索。\n羌内恕己以量人兮，各兴心而嫉妒。\n忽驰骛以追逐兮，非余心之所急。\n老冉冉其将至兮，恐修名之不立。\n朝饮木兰之坠露兮，夕餐秋菊之落英。\n苟余情其信姱以练要兮，长顑颔亦何伤。\n掔木根以结茝兮，贯薜荔之落蕊。\n矫菌桂以纫蕙兮，索胡绳之纚纚。\n謇吾法夫前修兮，非世俗之所服。\n虽不周于今之人兮，愿依彭咸之遗则。\n长太息以掩涕兮，哀民生之多艰。\n余虽好修姱以鞿羁兮，謇朝谇而夕替。\n既替余以蕙纕兮，又申之以揽茝。\n亦余心之所善兮，虽九死其犹未悔。\n怨灵修之浩荡兮，终不察夫民心。\n众女嫉余之蛾眉兮，谣诼谓余以善淫。\n固时俗之工巧兮，偭规矩而改错。\n背绳墨以追曲兮，竞周容以为度。\n忳郁邑余侘傺兮，吾独穷困乎此时也。\n宁溘死以流亡兮，余不忍为此态也。\n鸷鸟之不群兮，自前世而固然。\n何方圜之能周兮，夫孰异道而相安？\n屈心而抑志兮，忍尤而攘诟。\n伏清白以死直兮，固前圣之所厚。\n悔相道之不察兮，延伫乎吾将反。\n回朕车以复路兮，及行迷之未远。\n步余马于兰皋兮，驰椒丘且焉止息。\n进不入以离尤兮，退将复修吾初服。\n制芰荷以为衣兮，集芙蓉以为裳。\n不吾知其亦已兮，苟余情其信芳。\n高余冠之岌岌兮，长余佩之陆离。\n芳与泽其杂糅兮，唯昭质其犹未亏。\n忽反顾以游目兮，将往观乎四荒。\n佩缤纷其繁饰兮，芳菲菲其弥章。\n民生各有所乐兮，余独好修以为常。\n虽体解吾犹未变兮，岂余心之可惩。\n女嬃之婵媛兮，申申其詈予，曰：\n鲧婞直以亡身兮，终然夭乎羽之野。\n汝何博謇而好修兮，纷独有此姱节？\n薋菉葹以盈室兮，判独离而不服。\n众不可户说兮，孰云察余之中情？\n世并举而好朋兮，夫何茕独而不予听？\n依前圣以节中兮，喟凭心而历兹。\n济沅、湘以南征兮，就重华而敶词：\n启《九辩》与《九歌》兮，夏康娱以自纵。\n不顾难以图后兮，五子用失乎家衖。\n羿淫游以佚畋兮，又好射夫封狐。\n固乱流其鲜终兮，浞又贪夫厥家。\n浇身被服强圉兮，纵欲而不忍。\n日康娱而自忘兮，厥首用夫颠陨。\n夏桀之常违兮，乃遂焉而逢殃。\n后辛之菹醢兮，殷宗用而不长。\n汤、禹俨而祗敬兮，周论道而莫差。\n举贤才而授能兮，循绳墨而不颇。\n皇天无私阿兮，览民德焉错辅。\n夫维圣哲以茂行兮，苟得用此下土。\n瞻前而顾后兮，相观民之计极。\n夫孰非义而可用兮？孰非善而可服？\n阽余身而危死兮，览余初其犹未悔。\n不量凿而正枘兮，固前修以菹醢。\n曾歔欷余郁邑兮，哀朕时之不当。\n揽茹蕙以掩涕兮，沾余襟之浪浪。\n跪敷衽以陈辞兮，耿吾既得此中正。\n驷玉虬以椉鹥兮，溘埃风余上征。\n朝发轫于苍梧兮，夕余至乎县圃。\n欲少留此灵琐兮，日忽忽其将暮。\n吾令羲和弭节兮，望崦嵫而勿迫。\n路曼曼其修远兮，吾将上下而求索。\n饮余马于咸池兮，总余辔乎扶桑。\n折若木以拂日兮，聊逍遥以相羊。\n前望舒使先驱兮，后飞廉使奔属。\n鸾皇为余先戒兮，雷师告余以未具。\n吾令凤鸟飞腾兮，继之以日夜。\n飘风屯其相离兮，帅云霓而来御。\n纷总总其离合兮，斑陆离其上下。\n吾令帝阍开关兮，倚阊阖而望予。\n时暧暧其将罢兮，结幽兰而延伫。\n世溷浊而不分兮，好蔽美而嫉妒。\n朝吾将济于白水兮，登阆风而绁马。\n忽反顾以流涕兮，哀高丘之无女。\n溘吾游此春宫兮，折琼枝以继佩。\n及荣华之未落兮，相下女之可诒。\n吾令丰隆乘云兮，求宓妃之所在。\n解佩纕以结言兮，吾令謇修以为理。\n纷总总其离合兮，忽纬繣其难迁。\n夕归次于穷石兮，朝濯发乎洧盘。\n保厥美以骄傲兮，日康娱以淫游。\n虽信美而无礼兮，来违弃而改求。\n览相观于四极兮，周流乎天余乃下。\n望瑶台之偃蹇兮，见有娀之佚女。\n吾令鸩为媒兮，鸩告余以不好。\n雄鸠之鸣逝兮，余犹恶其佻巧。\n心犹豫而狐疑兮，欲自适而不可。\n凤皇既受诒兮，恐高辛之先我。\n欲远集而无所止兮，聊浮游以逍遥。\n及少康之未家兮，留有虞之二姚。\n理弱而媒拙兮，恐导言之不固。\n世溷浊而嫉贤兮，好蔽美而称恶。\n闺中既以邃远兮，哲王又不寤。\n怀朕情而不发兮，余焉能忍而与此终古？\n索琼茅以筳篿兮，命灵氛为余占之。\n曰：两美其必合兮，孰信修而慕之？\n思九州之博大兮，岂惟是其有女？\n曰：勉远逝而无狐疑兮，孰求美而释女？\n何所独无芳草兮，尔何怀乎故宇？\n世幽昧以昡曜兮，孰云察余之善恶？\n民好恶其不同兮，惟此党人其独异！\n户服艾以盈要兮，谓幽兰其不可佩。\n览察草木其犹未得兮，岂珵美之能当？\n苏粪壤以充祎兮，谓申椒其不芳。\n欲从灵氛之吉占兮，心犹豫而狐疑。\n巫咸将夕降兮，怀椒糈而要之。\n百神翳其备降兮，九疑缤其并迎。\n皇剡剡其扬灵兮，告余以吉故。\n曰：勉升降以上下兮，求矩矱之所同。\n汤、禹俨而求合兮，挚、咎繇而能调。\n苟中情其好修兮，又何必用夫行媒？\n说操筑于傅岩兮，武丁用而不疑。\n吕望之鼓刀兮，遭周文而得举。\n宁戚之讴歌兮，齐桓闻以该辅。\n及年岁之未晏兮，时亦犹其未央。\n恐鹈鴂之先鸣兮，使夫百草为之不芳。\n何琼佩之偃蹇兮，众薆然而蔽之。\n惟此党人之不谅兮，恐嫉妒而折之。\n时缤纷其变易兮，又何可以淹留？\n兰芷变而不芳兮，荃蕙化而为茅。\n何昔日之芳草兮，今直为此萧艾也？\n岂其有他故兮，莫好修之害也！\n余以兰为可恃兮，羌无实而容长。\n委厥美以从俗兮，苟得列乎众芳。\n椒专佞以慢慆兮，樧又欲充夫佩帏。\n既干进而务入兮，又何芳之能祗？\n固时俗之流从兮，又孰能无变化？\n览椒兰其若兹兮，又况揭车与江离？\n惟兹佩之可贵兮，委厥美而历兹。\n芳菲菲而难亏兮，芬至今犹未沬。\n和调度以自娱兮，聊浮游而求女。\n及余饰之方壮兮，周流观乎上下。\n灵氛既告余以吉占兮，历吉日乎吾将行。\n折琼枝以为羞兮，精琼爢以为粻。\n为余驾飞龙兮，杂瑶象以为车。\n何离心之可同兮？吾将远逝以自疏。\n邅吾道夫昆仑兮，路修远以周流。\n扬云霓之晻蔼兮，鸣玉鸾之啾啾。\n朝发轫于天津兮，夕余至乎西极。\n凤皇翼其承旗兮，高翱翔之翼翼。\n忽吾行此流沙兮，遵赤水而容与。\n麾蛟龙使梁津兮，诏西皇使涉予。\n路修远以多艰兮，腾众车使径待。\n路不周以左转兮，指西海以为期。\n屯余车其千乘兮，齐玉轪而并驰。\n驾八龙之婉婉兮，载云旗之委蛇。\n抑志而弭节兮，神高驰之邈邈。\n奏《九歌》而舞《韶》兮，聊假日以媮乐。\n陟升皇之赫戏兮，忽临睨夫旧乡。\n仆夫悲余马怀兮，蜷局顾而不行。\n乱曰：已矣哉！\n国无人莫我知兮，又何怀乎故都！\n既莫足与为美政兮，吾将从彭咸之所居！"}
{"name": "九歌", "author": "屈原", "poem": "东皇太一\n吉日兮辰良，穆将愉兮上皇；\n抚长剑兮玉珥，璆锵鸣兮琳琅；\n瑶席兮玉瑱，盍将把兮琼芳；\n蕙肴蒸兮兰藉，奠桂酒兮椒浆；\n扬枹兮拊鼓，疏缓节兮安歌；\n陈竽瑟兮浩倡；\n灵偃蹇兮姣服，芳菲菲兮满堂；\n五音纷兮繁会，君欣欣兮乐康。云中君\n浴兰汤兮沐芳，华采衣兮若英；\n灵连蜷兮既留，烂昭昭兮未央；\n謇将憺兮寿宫，与日月兮齐光；\n龙驾兮帝服，聊翱游兮周章；\n灵皇皇兮既降，猋远举兮云中；\n览冀洲兮有余，横四海兮焉穷；\n思夫君兮太息，极劳心兮忡忡；湘君\n君不行兮夷犹，蹇谁留兮中洲；\n美要眇兮宜修，沛吾乘兮桂舟；\n令沅湘兮无波，使江水兮安流；\n望夫君兮未来，吹参差兮谁思；\n驾飞龙兮北征，邅吾道兮洞庭；\n薜荔柏兮蕙绸，荪桡兮兰旌；\n望涔阳兮极浦，横大江兮扬灵；\n扬灵兮未极，女婵媛兮为余太息；\n横流涕兮潺湲，隐思君兮陫侧；\n桂棹兮兰枻，斵冰兮积雪；\n采薜荔兮水中，搴芙蓉兮木末；\n心不同兮媒劳，恩不甚兮轻绝；\n石濑兮浅浅，飞龙兮翩翩；\n交不忠兮怨长，期不信兮告余以不闲；\n朝骋骛兮江皋，夕弭节兮北渚；\n鸟次兮屋上，水周兮堂下；\n捐余玦兮江中，遗余佩兮醴浦；\n采芳洲兮杜若，将以遗兮下女；\n时不可兮再得，聊逍遥兮容与。湘夫人\n帝子降兮北渚，目眇眇兮愁予；\n袅袅兮秋风，洞庭波兮木叶下；\n登白薠兮骋望，与佳期兮夕张；\n鸟何萃兮苹中，罾何为兮木上？\n沅有茝兮醴有兰，思公子兮未敢言；\n荒忽兮远望，观流水兮潺湲；\n麋何食兮庭中，蛟何为兮水裔；\n朝驰余马兮江皋，夕济兮西澨；\n闻佳人兮召余，将腾驾兮偕逝；\n筑室兮水中，葺之兮荷盖；\n荪壁兮紫坛，播芳椒兮成堂；\n桂栋兮兰橑，辛夷楣兮药房；\n罔薜荔兮为帷，擗蕙櫋兮既张；\n白玉兮为镇，疏石兰兮为芳；\n芷葺兮荷屋，缭之兮杜衡；\n合百草兮实庭，建芳馨兮庑门；\n九嶷缤兮并迎，灵之来兮如云；\n捐余袂兮江中，遗余褋兮醴浦；\n搴汀洲兮杜若，将以遗兮远者；\n时不可兮骤得，聊逍遥兮容与！<p abs_visibility=\"true\">大司命\n广开兮天门，纷吾乘兮玄云；\n令飘风兮先驱，使涷雨兮洒尘；\n君回翔兮以下，逾空桑兮从女；\n纷总总兮九州，何寿夭兮在予；\n高飞兮安翔，乘清气兮御阴阳；\n吾与君兮齐速，导帝之兮九坑；\n灵衣兮被被，玉佩兮陆离；\n一阴兮一阳，众莫知兮余所为；\n折疏麻兮瑶华，将以遗兮离居；\n老冉冉兮既极，不寖近兮愈疏；\n乘龙兮辚辚，高驰兮冲天；\n结桂枝兮延伫，羌愈思兮愁人；\n愁人兮奈何，愿若今兮无亏；\n固人命兮有当，孰离合兮可为？<p abs_visibility=\"true\">少司命\n秋兰兮麋芜，罗生兮堂下；\n绿叶兮素华，芳菲菲兮袭予；\n夫人自有兮美子，荪何以兮愁苦；\n秋兰兮青青，绿叶兮紫茎；\n满堂兮美人，忽独与余兮目成；\n入不言兮出不辞，乘回风兮载云旗；\n悲莫悲兮生别离，乐莫乐兮新相知；\n荷衣兮蕙带，儵而来兮忽而逝；\n夕宿兮帝郊，君谁须兮云之际；\n与女沐兮咸池，曦女发兮阳之阿；\n望美人兮未来，临风怳兮浩歌；\n孔盖兮翠旌，登九天兮抚彗星；\n竦长剑兮拥幼艾，荪独宜兮为民正。东君\n暾将出兮东方，照吾槛兮扶桑；\n抚余马兮安驱，夜皎皎兮既明；\n驾龙輈兮乘雷，载云旗兮委蛇；\n长太息兮将上，心低徊兮顾怀；\n羌声色兮娱人，观者儋兮忘归；\n縆瑟兮交鼓，萧钟兮瑶簴；\n鸣篪兮吹竽，思灵保兮贤姱；\n翾飞兮翠曾，展诗兮会舞；\n应律兮合节，灵之来兮敝日；\n青云衣兮白霓裳，举长矢兮射天狼；\n操余弧兮反沦降，援北斗兮酌桂浆；\n撰余辔兮高驰翔，杳冥冥兮以东行。河伯\n与女游兮九河，冲风起兮水扬波；\n乘水车兮荷盖，驾两龙兮骖螭；\n登昆仑兮四望，心飞扬兮浩荡；\n日将暮兮怅忘归，惟极浦兮寤怀；\n鱼鳞屋兮龙堂，紫贝阙兮珠宫；\n灵何惟兮水中；\n乘白鼋兮逐文鱼，与女游兮河之渚；\n流澌纷兮将来下；\n子交手兮东行，送美人兮南浦；\n波滔滔兮来迎，鱼鳞鳞兮媵予。山鬼\n若有人兮山之阿，被薜荔兮带女萝；\n既含睇兮又宜笑，子慕予兮善窈窕；\n乘赤豹兮从文狸，辛夷车兮结桂旗；\n被石兰兮带杜衡，折芳馨兮遗所思；\n余处幽篁兮终不见天，路险难兮独后来；\n表独立兮山之上，云容容兮而在下；\n杳冥冥兮羌昼晦，东风飘兮神灵雨；\n留灵修兮憺忘归，岁既晏兮孰华予；\n采三秀兮于山间，石磊磊兮葛蔓蔓；\n怨公子兮怅忘归，君思我兮不得闲；\n山中人兮芳杜若，饮石泉兮荫松柏；\n君思我兮然疑作；\n雷填填兮雨冥冥，猿啾啾兮狖夜鸣；\n风飒飒兮木萧萧，思公子兮徒离忧。国殇\n操吴戈兮被犀甲，车错毂兮短兵接；\n旌蔽日兮敌若云，矢交坠兮士争先；\n凌余阵兮躐余行，左骖殪兮右刃伤；\n霾两轮兮絷四马，援玉枹兮击鸣鼓；\n天时怼兮威灵怒，严杀尽兮弃原野；\n出不入兮往不反，平原忽兮路超远；\n带长剑兮挟秦弓，首身离兮心不惩；\n诚既勇兮又以武，终刚强兮不可凌；\n身既死兮神以灵，魂魄毅兮为鬼雄。礼魂\n成礼兮会鼓，传芭兮代舞；\n姱女倡兮容与；\n春兰兮秋菊，长无绝兮终古。"}
{"name": "天问", "author": "屈原", "poem": "曰：遂古之初，谁传道之？\n上下未形，何由考之？\n冥昭瞢暗，谁能极之？\n冯翼惟象，何以识之？\n明明暗暗，惟时何为？\n阴阳三合，何本何化？\n圜则九重，孰营度之？\n惟兹何功，孰初作之？\n斡维焉系，天极焉加？\n八柱何当，东南何亏？\n九天之际，安放安属？\n隅隈多有，谁知其数？\n天何所沓？十二焉分？\n日月安属？列星安陈？\n出自汤谷，次于蒙汜。\n自明及晦，所行几里？\n夜光何德，死则又育？\n厥利维何，而顾菟在腹？\n女岐无合，夫焉取九子？\n伯强何处？惠气安在？\n何阖而晦？何开而明？\n角宿未旦，曜灵安藏？\n不任汩鸿，师何以尚之？\n佥曰“何忧，何不课而行之？”\n鸱龟曳衔，鲧何听焉？\n顺欲成功，帝何刑焉？\n永遏在羽山，夫何三年不施？\n伯禹愎鲧，夫何以变化？\n纂就前绪，遂成考功。\n何续初继业，而厥谋不同？\n洪泉极深，何以窴之？\n地方九则，何以坟之？\n应龙何画？河海何历？\n鲧何所营？禹何所成？\n康回冯怒，墬何故以东南倾？\n九州安错？川谷何洿？\n东流不溢，孰知其故？\n东西南北，其修孰多？\n南北顺椭，其衍几何？\n昆仑悬圃，其尻安在？\n增城九重，其高几里？\n四方之门，其谁从焉？\n西北辟启，何气通焉？\n日安不到？烛龙何照？\n羲和之未扬，若华何光？\n何所冬暖？何所夏寒？\n焉有石林？何兽能言？\n焉有虬龙，负熊以游？\n雄虺九首，鯈忽焉在？\n何所不死？长人何守？\n靡蓱九衢，枲华安居？\n灵蛇吞象，厥大何如？\n黑水玄趾，三危安在？\n延年不死，寿何所止？\n鲮鱼何所？鬿堆焉处？\n羿焉彃日？乌焉解羽？\n禹之力献功，降省下土四方。\n焉得彼嵞山女，而通之於台桑？\n闵妃匹合，厥身是继。\n胡维嗜不同味，而快鼌饱？\n启代益作后，卒然离蠥。\n何启惟忧，而能拘是达？\n皆归射鞫，而无害厥躬。\n何后益作革，而禹播降？\n启棘宾商，《九辨》《九歌》。\n何勤子屠母，而死分竟地？\n帝降夷羿，革孽夏民。\n胡射夫河伯，而妻彼雒嫔？\n冯珧利决，封豨是射。\n何献蒸肉之膏，而后帝不若？\n浞娶纯狐，眩妻爰谋。\n何羿之射革，而交吞揆之？\n阻穷西征，岩何越焉？\n化而为黄熊，巫何活焉？\n咸播秬黍，莆雚是营。\n何由并投，而鲧疾修盈？\n白蜺婴茀，胡为此堂？\n安得夫良药，不能固臧？\n天式从横，阳离爰死。\n大鸟何鸣，夫焉丧厥体？\n蓱号起雨，何以兴之？\n撰体协胁，鹿何膺之？\n鳌戴山抃，何以安之？\n释舟陵行，何之迁之？\n惟浇在户，何求于嫂？\n何少康逐犬，而颠陨厥首？\n女歧缝裳，而馆同爰止。\n何颠易厥首，而亲以逢殆？\n汤谋易旅，何以厚之？\n覆舟斟寻，何道取之？\n桀伐蒙山，何所得焉？\n妺嬉何肆，汤何殛焉？\n舜闵在家，父何以鳏？\n尧不姚告，二女何亲？\n厥萌在初，何所亿焉？\n璜台十成，谁所极焉？\n登立为帝，孰道尚之？\n女娲有体，孰制匠之？\n舜服厥弟，终然为害。\n何肆犬豕，而厥身不危败？\n吴获迄古，南岳是止。\n孰期去斯，得两男子？\n缘鹄饰玉，后帝是飨。\n何承谋夏桀，终以灭丧？\n帝乃降观，下逢伊挚。\n何条放致罚，而黎服大说？\n简狄在台，喾何宜？\n玄鸟致贻，女何喜？\n该秉季德，厥父是臧。\n胡终弊于有扈，牧夫牛羊？\n干协时舞，何以怀之？\n平胁曼肤，何以肥之？\n有扈牧竖，云何而逢？\n击床先出，其命何从？\n恒秉季德，焉得夫朴牛？\n何往营班禄，不但还来？\n昏微循迹，有狄不宁。\n何繁鸟萃棘，负子肆情？\n眩弟并淫，危害厥兄。\n何变化以作诈，而后嗣逢长？\n成汤东巡，有莘爰极。\n何乞彼小臣，而吉妃是得？\n水滨之木，得彼小子。\n夫何恶之，媵有莘之妇？\n汤出重泉，夫何辠尤？\n不胜心伐帝，夫谁使挑之？\n会朝争盟，何践吾期？\n苍鸟群飞，孰使萃之？\n列击纣躬，叔旦不嘉。\n何亲揆发足，周之命以咨嗟？\n授殷天下，其位安施？\n反成乃亡，其罪伊何？\n争遣伐器，何以行之？\n并驱击翼，何以将之？\n昭后成游，南土爰底。\n厥利惟何，逢彼白雉？\n穆王巧梅，夫何为周流？\n环理天下，夫何索求？\n妖夫曳炫，何号于市？\n周幽谁诛？焉得夫褒姒？\n天命反侧，何罚何佑？\n齐桓九会，卒然身杀。\n彼王纣之躬，孰使乱惑？\n何恶辅弼，谗谄是服？\n比干何逆，而抑沈之？\n雷开阿顺，而赐封之？\n何圣人之一德，卒其异方？\n梅伯受醢，箕子详狂？\n稷维元子，帝何竺之？\n投之于冰上，鸟何燠之？\n何冯弓挟矢，殊能将之？\n既惊帝切激，何逢长之？\n伯昌号衰，秉鞭作牧。\n何令彻彼岐社，命有殷国？\n迁藏就岐，何能依？\n殷有惑妇，何所讥？\n受赐兹醢，西伯上告。\n何亲就上帝罚，殷之命以不救？\n师望在肆，昌何识？\n鼓刀扬声，后何喜？\n武发杀殷，何所悒？\n载尸集战，何所急？\n伯林雉经，维其何故？\n何感天抑墬，夫谁畏惧？\n皇天集命，惟何戒之？\n受礼天下，又使至代之？\n初汤臣挚，后兹承辅。\n何卒官汤，尊食宗绪？\n勋阖梦生，少离散亡。\n何壮武历，能流厥严？\n彭铿斟雉，帝何飨？\n受寿永多，夫何久长？\n中央共牧，后何怒？\n蜂蛾微命，力何固？\n惊女采薇，鹿何佑？\n北至回水，萃何喜？\n兄有噬犬，弟何欲？\n易之以百两，卒无禄？\n薄暮雷电，归何忧？\n厥严不奉，帝何求？\n伏匿穴处，爰何云？\n荆勋作师，夫何长？\n悟过改更，我又何言？\n吴光争国，久余是胜。\n何环穿自闾社丘陵，爰出子文？\n吾告堵敖以不长。\n何试上自予，忠名弥彰？"}
{"name": "九章", "author": "屈原", "poem": "惜诵\n　　惜诵以致愍兮，发愤以抒情。\n　　所作忠而言之兮，指苍天以为正。\n　　令五帝使折中兮，戒六神与向服。\n　　俾山川以备御兮，命咎繇使听直。\n　　竭忠诚而事君兮，反离群而赘肬。\n　　忘儇媚以背众兮，待明君其知之。\n　　言与行其可迹兮，情与貌其不变。\n　　故相臣莫若君兮，所以证之不远。\n　　吾谊先君而后身兮，羌众人之所仇也。\n　　专惟君而无他兮，又众兆之所雠也。\n　　壹心而不豫兮，羌无可保也。\n　　疾亲君而无他兮，有招祸之道也。\n　　思君其莫我忠兮，忽忘身之贱贫。\n　　事君而不贰兮，迷不知宠之门。\n　　患何罪以遇罚兮，亦非余之所志也。\n　　行不群以巅越兮，又众兆之所咍也。\n　　纷逢尤以离谤兮，謇不可释也。\n　　情沉抑而不达兮，又蔽而莫之白也。\n　　心郁邑余侘傺兮，又莫察余之中情。\n　　固烦言不可结而诒兮，愿陈志而无路。\n　　退静默而莫余知兮，进号呼又莫吾闻。\n　　申侘傺之烦惑兮，中闷瞀之忳忳。\n　　昔余梦登天兮，魂中道而无杭。\n　　吾使厉神占之兮，曰有志极而无旁。\n　　终危独以离异兮，曰君可思而不可恃。\n　　故众口其铄金兮，初若是而逢殆。\n　　惩于羹者而吹齑兮，何不变此志也？\n　　欲释阶而登天兮，犹有曩之态也。\n　　众骇遽以离心兮，又何以为此伴也？\n　　同极而异路兮，又何以为此援也？\n　　晋申生之孝子兮，父信谗而不好。\n　　行婞直而不豫兮，鲧功用而不就。\n　　吾闻作忠以造怨兮，忽谓之过言。\n　　九折臂而成医兮，吾至今而知其信然。\n　　矰弋机而在上兮，罻罗张而在下。\n　　设张辟以娱君兮，愿侧身而无所。\n　　欲儃徊以干傺兮，恐重患而离尤。\n　　欲高飞而远集兮，君罔谓汝何之？\n　　欲横奔而失路兮，盖志坚而不忍。\n　　背膺牉以交痛兮，心郁结而纡轸。\n　　擣木兰以矫蕙兮，糳申椒以为粮。\n　　播江离与滋菊兮，愿春日以为糗芳。\n　　恐情质之不信兮，故重著以自明。\n　　矫兹媚以私处兮，愿曾思而远身。涉江\n　　余幼好此奇服兮，年既老而不衰。\n　　带长铗之陆离兮，冠切云之崔嵬，\n　　被明月兮佩宝璐。\n　　世混浊而莫余知兮，吾方高驰而不顾。\n　　驾青虬兮骖白螭，吾与重华游兮瑶之圃。\n　　登昆仑兮食玉英，与天地兮同寿，\n　　与日月兮同光。\n　　哀南夷之莫吾知兮，旦余济乎江湘。\n　　乘鄂渚而反顾兮，欸秋冬之绪风。\n　　步余马兮山皋，邸余车兮方林。\n　　乘舲船余上沅兮，齐吴榜以击汰。\n　　船容与而不进兮，淹回水而疑滞。\n　　朝发枉渚兮，夕宿辰阳。\n　　苟余心其端直兮，虽僻远之何伤。\n　　入溆浦余儃徊兮，迷不知吾所如。\n　　深林杳以冥冥兮，乃猿狖之所居。\n　　山峻高以蔽日兮，下幽晦以多雨。\n　　霰雪纷其无垠兮，云霏霏而承宇。\n　　哀吾生之无乐兮，幽独处乎山中。\n　　吾不能变心而从俗兮，固将愁苦而终穷。\n　　接舆髡首兮，桑扈臝行。\n　　忠不必用兮，贤不必以。\n　　伍子逢殃兮，比干菹醢。\n　　与前世而皆然兮，吾又何怨乎今之人！\n　　余将董道而不豫兮，固将重昏而终身！\n　　乱曰：鸾鸟凤皇，日以远兮。\n　　燕雀乌鹊，巢堂坛兮。\n　　露申辛夷，死林薄兮。\n　　腥臊并御，芳不得薄兮。\n　　阴阳易位，时不当兮。\n　　怀信佗傺，忽乎吾将行兮！哀郢\n　　皇天之不纯命兮，何百姓之震愆？\n　　民离散而相失兮，方仲春而东迁。\n　　去故乡而就远兮，遵江夏以流亡。\n　　出国门而轸怀兮，甲之鼂吾以行。\n　　发郢都而去闾兮，怊荒忽其焉极？\n　　楫齐扬以容与兮，哀见君而不再得。\n　　望长楸而太息兮，涕淫淫其若霰。\n　　过夏首而西浮兮，顾龙门而不见。\n　　心婵媛而伤怀兮，眇不知其所蹠。\n　　顺风波以从流兮，焉洋洋而为客。\n　　凌阳侯之汜滥兮，忽翱翔之焉薄。\n　　心絓结而不解兮，思蹇产而不释。\n　　将运舟而下浮兮，上洞庭而下江。\n　　去终古之所居兮，今逍遥而来东。\n　　羌灵魂之欲归兮，何须臾而忘反。\n　　背夏浦而西思兮，哀故都之日远。\n　　登大坟以远望兮，聊以舒吾忧心。\n　　哀州土之平乐兮，悲江介之遗风。\n　　当陵阳之焉至兮，淼南渡之焉如？\n　　曾不知夏之为丘兮，孰两东门之可芜？\n　　心不怡之长久兮，忧与愁其相接。\n　　惟郢路之辽远兮，江与夏之不可涉。\n　　忽若去不信兮，至今九年而不复。\n　　惨郁郁而不通兮，蹇侘傺而含慼。\n　　外承欢之汋约兮，谌荏弱而难持。\n　　忠湛湛而愿进兮，妒被离而鄣之。\n　　尧舜之抗行兮，瞭杳杳而薄天。\n　　众谗人之嫉妒兮，被以不慈之伪名。\n　　憎愠惀之修美兮，好夫人之慷慨。\n　　众踥蹀而日进兮，美超远而逾迈。\n　　乱曰：\n　　曼余目以流观兮，冀一反之何时？\n　　鸟飞反故乡兮，狐死必首丘。\n　　信非吾罪而弃逐兮，何日夜而忘之？抽思\n　　心郁郁之忧思兮，独永叹乎增伤。\n　　思蹇产之不释兮，曼遭夜之方长。\n　　悲秋风之动容兮，何回极之浮浮。\n　　数惟荪之多怒兮，伤余心之忧忧。\n　　愿摇起而横奔兮，览民尤以自镇。\n　　结微情以陈词兮，矫以遗夫美人。\n　　昔君与我诚言兮，曰黄昏以为期。\n　　羌中道而回畔兮，反既有此他志。\n　　憍吾以其美好兮，览余以其修姱。\n　　与余言而不信兮，盖为余而造怒。\n　　愿承閒而自察兮，心震悼而不敢。\n　　悲夷犹而冀进兮，心怛伤之憺憺。\n　　兹历情以陈辞兮，荪详聋而不闻。\n　　固切人之不媚兮，众果以我为患。\n　　初吾所陈之耿著兮，岂至今其庸亡？\n　　何独乐斯之謇謇兮？愿荪美之可光。\n　　望三王以为像兮，指彭咸以为仪。\n　　夫何极而不至兮，故远闻而难亏。\n　　善不由外来兮，名不可以虚作。\n　　孰无施而有报兮，孰不实而有获？\n　　少歌曰：\n　　与美人抽思兮，并日夜而无正。\n　　憍吾以其美好兮，敖朕辞而不听。\n　　倡曰：有鸟自南兮，来集汉北。\n　　好姱佳丽兮，牉独处此异域。\n　　惸茕独而不群兮，又无良媒在其侧。\n　　道卓远而日忘兮，愿自申而不得。\n　　望北山而流涕兮，临流水而太息。\n　　望孟夏之短夜兮，何晦明之若岁？\n　　惟郢路之辽远兮，魂一夕而九逝。\n　　曾不知路之曲直兮，南指月与列星。\n　　愿径逝而未得兮，魂识路之营营。\n　　何灵魂之信直兮，人之心不与吾心同！\n　　理弱而媒不通兮，尚不知余之从容。\n　　乱曰：\n　　长濑湍流，溯江潭兮。\n　　狂顾南行，聊以娱心兮。\n　　轸石崴嵬，蹇吾愿兮。\n　　超回志度，行隐进兮。\n　　低徊夷犹，宿北姑兮。\n　　烦冤瞀容，实沛徂兮。\n　　愁叹苦神，灵遥思兮。\n　　路远处幽，又无行媒兮。\n　　道思作颂，聊以自救兮。\n　　忧心不遂，斯言谁告兮。怀沙\n　　滔滔孟夏兮，草木莽莽。\n　　伤怀永哀兮，汩徂南土。\n　　眴兮杳杳，孔静幽默。\n　　郁结纡轸兮，离慜而长鞠。\n　　抚情效志兮，冤屈而自抑。\n　　刓方以为圜兮，常度未替。\n　　易初本迪兮，君子所鄙。\n　　章画志墨兮，前图未改。\n　　内厚质正兮，大人所盛。\n　　巧倕不斲兮，孰察其拨正。\n　　玄文处幽兮，矇瞍谓之不章；\n　　离娄微睇兮，瞽以为无明。\n　　变白以为黑兮，倒上以为下。\n　　凤皇在笯兮，鸡鹜翔舞。\n　　同糅玉石兮，一概而相量。\n　　夫惟党人之鄙固兮，羌不知余之所臧。\n　　任重载盛兮，陷滞而不济。\n　　怀瑾握瑜兮，穷不知所示。\n　　邑犬之群吠兮，吠所怪也。\n　　非俊疑杰兮，固庸态也。\n　　文质疏内兮，众不知余之异采。\n　　材朴委积兮，莫知余之所有。\n　　重仁袭义兮，谨厚以为丰。\n　　重华不可遌兮，孰知余之从容！\n　　古固有不并兮，岂知其何故也？\n　　汤禹久远兮，邈而不可慕也？\n　　惩违改忿兮，抑心而自强。\n　　离慜而不迁兮，愿志之有像。\n　　进路北次兮，日昧昧其将暮。\n　　舒忧娱哀兮，限之以大故。\n　　乱曰：\n　　浩浩沅湘，分流汩兮。\n　　修路幽蔽，道远忽兮。\n　　怀质抱情，独无匹兮。\n　　伯乐既没，骥焉程兮。\n　　民生禀命，各有所错兮。\n　　定心广志，余何所畏惧兮？\n　　曾伤爰哀，永叹喟兮。\n　　世浑浊莫吾知，人心不可谓兮。\n　　知死不可让，愿勿爱兮。\n　　明告君子，吾将以为类兮。思美人\n　　思美人兮，揽涕而竚眙。\n　　媒绝路阻兮，言不可结而诒。\n　　蹇蹇之烦冤兮，陷滞而不发。\n　　申旦以舒中情兮，志沉菀而莫达。\n　　愿寄言于浮云兮，遇丰隆而不将。\n　　因归鸟而致辞兮，羌迅高而难当。\n　　高辛之灵盛兮，遭玄鸟而致诒。\n　　欲变节以从俗兮，媿易初而屈志。\n　　独历年而离愍兮，羌凭心犹未化。\n　　宁隐闵而寿考兮，何变易之可为！\n　　知前辙之不遂兮，未改此度。\n　　车既覆而马颠兮，蹇独怀此异路。\n　　勒骐骥而更驾兮，造父为我操之，\n　　迁逡次而勿驱兮，聊假日以须是时。\n　　指嶓冢之西隈兮，与纁黄以为期。\n　　开春发岁兮，白日出之悠悠。\n　　吾将荡志而愉乐兮，遵江夏以娱忧。\n　　揽大薄之芳茝兮，搴长洲之宿莽。\n　　惜吾不及古人兮，吾谁与玩此芳草？\n　　解萹薄与杂菜兮，备以为交佩。\n　　佩缤纷以缭转兮，遂萎绝而离异。\n　　吾且儃徊以娱忧兮，观南人之变态。\n　　窃快在中心兮，扬厥凭而不竢。\n　　芳与泽其杂糅兮，羌芳华自中出。\n　　纷郁郁其远蒸兮，满内而外扬。\n　　情与质信可保兮，羌居蔽而闻章。\n　　令薜荔以为理兮，惮举趾而缘木。\n　　因芙蓉而为媒兮，惮褰裳而濡足。\n　　登高吾不说兮，入下吾不能。\n　　固朕形之不服兮，然容与而狐疑。\n　　广遂前画兮，未改此度也。\n　　命则处幽吾将罢兮，愿及白日之未暮也。\n　　独茕茕而南行兮，思彭咸之故也。惜往日\n　　惜往日之曾信兮，受命诏以昭时。\n　　奉先功以照下兮，明法度之嫌疑。\n　　国富强而法立兮，属贞臣而日竢。\n　　秘密事之载心兮，虽过失犹弗治。\n　　心纯庞而不泄兮，遭谗人而嫉之。\n　　君含怒而待臣兮，不清澈其然否。\n　　蔽晦君之聪明兮，虚惑误又以欺。\n　　弗参验以考实兮，远迁臣而弗思。\n　　信谗谀之浑浊兮，盛气志而过之。\n　　何贞臣之无罪兮，被离谤而见尤。\n　　惭光景之诚信兮，身幽隐而备之。\n　　临沅湘之玄渊兮，遂自忍而沉流。\n　　卒没身而绝名兮，惜壅君之不昭。\n　　君无度而弗察兮，使芳草为薮幽。\n　　焉舒情而抽信兮，恬死亡而不聊。\n　　独障壅而弊隐兮，使贞臣为无由。\n　　闻百里之为虏兮，伊尹烹于庖厨。\n　　吕望屠于朝歌兮，宁戚歌而饭牛。\n　　不逢汤武与桓缪兮，世孰云而知之。\n　　吴信谗而弗味兮，子胥死而后忧。\n　　介子忠而立枯兮，文君寤而追求。\n　　封介山而为之禁兮，报大德之优游。\n　　思久故之亲身兮，因缟素而哭之。\n　　或忠信而死节兮，或訑谩而不疑。\n　　弗省察而按实兮，听谗人之虚辞。\n　　芳与泽其杂糅兮，孰申旦而别之？\n　　何芳草之早殀兮，微霜降而下戒。\n　　谅聪不明而蔽壅兮，使谗谀而日得。\n　　自前世之嫉贤兮，谓蕙若其不可佩。\n　　妒佳冶之芬芳兮，嫫母姣而自好。\n　　虽有西施之美容兮，谗妒入以自代。\n　　愿陈情以白行兮，得罪过之不意。\n　　情冤见之日明兮，如列宿之错置。\n　　乘骐骥而驰骋兮，无辔衔而自载；\n　　乘泛泭以下流兮，无舟楫而自备。\n　　背法度而心治兮，辟与此其无异。\n　　宁溘死而流亡兮，恐祸殃之有再。\n　　不毕辞而赴渊兮，惜壅君之不识。橘颂\n　　后皇嘉树，橘徕服兮。\n　　受命不迁，生南国兮。\n　　深固难徙，更壹志兮。\n　　绿叶素荣，纷其可喜兮。\n　　曾枝剡棘，圆果抟兮。\n　　青黄杂糅，文章烂兮。\n　　精色内白，类任道兮。\n　　纷緼宜修，姱而不丑兮。\n　　嗟尔幼志，有以异兮。\n　　独立不迁，岂不可喜兮？\n　　深固难徙，廓其无求兮。\n　　苏世独立，横而不流兮。\n　　闭心自慎，终不失过兮。\n　　秉德无私，参天地兮。\n　　愿岁并谢，与长友兮。\n　　淑离不淫，梗其有理兮。\n　　年岁虽少，可师长兮。\n　　行比伯夷，置以为像兮。悲回风\n　　悲回风之摇蕙兮，心冤结而内伤。\n　　物有微而陨性兮，声有隐而先倡。\n　　夫何彭咸之造思兮，暨志介而不忘！\n　　万变其情岂可盖兮，孰虚伪之可长？\n　　鸟兽鸣以号群兮，草苴比而不芳。\n　　鱼葺鳞以自别兮，蛟龙隐其文章。\n　　故荼荠不同亩兮，兰茝幽而独芳。\n　　惟佳人之永都兮，更统世以自贶。\n　　眇远志之所及兮，怜浮云之相羊。\n　　介眇志之所惑兮，窃赋诗之所明。\n　　惟佳人之独怀兮，折若椒以自处。\n　　曾歔欷之嗟嗟兮，独隐伏而思虑。\n　　涕泣交而凄凄兮，思不眠以至曙。\n　　终长夜之曼曼兮，掩此哀而不去。\n　　寤从容以周流兮，聊逍遥以自恃。\n　　伤太息之愍怜兮，气于邑而不可止。\n　　糺思心以为纕兮，编愁苦以为膺。\n　　折若木以弊光兮，随飘风之所仍。\n　　存彷佛而不见兮，心踊跃其若汤。\n　　抚珮衽以案志兮，超惘惘而遂行。\n　　岁曶曶其若颓兮，时亦冉冉而将至。\n　　薠蘅槁而节离兮，芳以歇而不比。\n　　怜思心之不可惩兮，证此言之不可聊。\n　　宁溘死而流亡兮，不忍此心之常愁。\n　　孤子吟而抆泪兮，放子出而不还。\n　　孰能思而不隐兮，照彭咸之所闻。\n　　登石峦以远望兮，路眇眇之默默。\n　　入景响之无应兮，闻省想而不可得。\n　　愁郁郁之无快兮，居戚戚而不可解。\n　　心鞿羁而不开兮，气缭转而自缔。\n　　穆眇眇之无垠兮，莽芒芒之无仪。\n　　声有隐而相感兮，物有纯而不可为。\n　　邈漫漫之不可量兮，缥绵绵之不可纡。\n　　愁悄悄之常悲兮，翩冥冥之不可娱。\n　　凌大波而流风兮，讬彭咸之所居。\n　　上高岩之峭岸兮，处雌蜺之标颠。\n　　据青冥而摅虹兮，遂儵忽而扪天。\n　　吸湛露之浮源兮，漱凝霜之雰雰。\n　　依风穴以自息兮，忽倾寤以婵媛。\n　　冯昆仑以澂雾兮，隐渂山以清江。\n　　惮涌湍之礚礚兮，听波声之汹汹。\n　　纷容容之无经兮，罔芒芒之无纪。\n　　轧洋洋之无从兮，驰委移之焉止？\n　　漂翻翻其上下兮，翼遥遥其左右。\n　　氾潏潏其前后兮，伴张驰之信期。\n　　观炎气之相仍兮，窥烟液之所积。\n　　悲霜雪之俱下兮，听潮水之相击。\n　　借光景以往来兮，施黄棘之枉策。\n　　求介子之所存兮，见伯夷之放迹。\n　　心调度而弗去兮，刻著志之无适。\n　　曰吾怨往昔之所冀兮，悼来者之悐悐。\n　　浮江淮而入海兮，从子胥而自适。\n　　望大河之洲渚兮，悲申徒之抗迹。\n　　骤谏君而不听兮，重任石之何益？\n　　心絓结而不解兮，思蹇产而不释。"}
{"name": "远游", "author": "屈原", "poem": "悲时俗之迫阨兮，愿轻举而远游。\n质菲薄而无因兮，焉讬乘而上浮？\n遭沈浊而污秽兮，独郁结其谁语！\n夜耿耿而不寐兮，魂营营而至曙。\n惟天地之无穷兮，哀人生之长勤。\n往者余弗及兮，来者吾不闻。\n步徙倚而遥思兮，怊惝怳而乖怀。\n意荒忽而流荡兮，心愁悽而增悲。\n神倏忽而不反兮，形枯槁而独留。\n内惟省以操端兮，求正气之所由。\n漠虚静以恬愉兮，澹无为而自得。闻赤松之清尘兮，愿承风乎遗则。\n贵真人之休德兮，美往世之登仙；\n与化去而不见兮，名声著而日延。\n奇傅说之讬辰星兮，羡韩众之得一。\n形穆穆以浸远兮，离人群而遁逸。\n因气变而遂曾举兮，忽神奔而鬼怪。\n时仿佛以遥见兮，精晈晈以往来。\n超氛埃而淑邮兮，终不反其故都。\n免众患而不惧兮，世莫知其所如。恐天时之代序兮，耀灵晔而西征。\n微霜降而下沦兮，悼芳草之先蘦。\n聊仿佯而逍遥兮，永历年而无成。\n谁可与玩斯遗芳兮？长向风而舒情。\n高阳邈以远兮，余将焉所程？重曰：\n春秋忽其不淹兮，奚久留此故居。\n轩辕不可攀援兮，吾将从王乔而娱戏。\n餐六气而饮沆瀣兮，漱正阳而含朝霞。\n保神明之清澄兮，精气入而麤秽除。\n顺凯风以从游兮，至南巢而壹息。\n见王子而宿之兮，审壹气之和德。曰“道可受兮，不可传；\n其小无内兮，其大无垠。\n毋滑而魂兮，彼将自然；\n壹气孔神兮，于中夜存。\n虚以待之存，无为之先；\n庶类以成兮，此德之门。”闻至贵而遂徂兮，忽乎吾将行。\n仍羽人于丹丘，留不死之旧乡。\n朝濯发于汤谷兮，夕晞余身兮九阳。\n吸飞泉之微液兮，怀琬琰之华英。\n玉色頩以脕颜兮，精醇粹而始壮。\n质销铄以汋约兮，神要眇以淫放。\n嘉南州之炎德兮，丽桂树之冬荣；\n山萧条而无兽兮，野寂漠其无人。\n载营魄而登霞兮，掩浮云而上征。\n命天阍其开关兮，排阊阖而望予。\n召丰隆使先导兮，问太微之所居。\n集重阳入帝宫兮，造旬始而观清都。朝发轫于太仪兮，夕始临乎于微闾。\n屯余车之万乘兮，纷容与而并驰。\n驾八龙之婉婉兮，载云旗之逶蛇。\n建雄虹之采旄兮，五色杂而炫耀。\n服偃蹇以低昂兮，骖连蜷以骄骜。\n骑胶葛以杂乱兮，斑漫衍而方行。\n撰余辔而正策兮，吾将过乎句芒。\n历太皓以右转兮，前飞廉以启路。\n阳杲杲其未光兮，凌天地以径度。\n风伯为余先驱兮，氛埃辟而清凉。\n凤凰翼其承旂兮，遇蓐收乎西皇。\n揽慧星以为旍兮，举斗柄以为麾。\n叛陆离其上下兮，游惊雾之流波。\n时暧曃其曭莽兮，召玄武而奔属。\n后文昌使掌行兮，选署众神以并轂。\n路漫漫其修远兮，徐弭节而高厉。左雨师使径侍兮，右雷公以为卫。\n欲度世以忘归兮，意姿睢以抯挢。\n内欣欣而自美兮，聊媮娱以淫乐。\n涉青云以汎滥游兮，忽临睨夫旧乡。\n仆夫怀余心悲兮，边马顾而不行。\n思旧故以想象兮，长太息而掩涕。\n汜容与而遐举兮，聊抑志而自弭。\n指炎神而直驰兮，吾将往乎南疑。览方外之荒忽兮，沛罔瀁而自浮。\n祝融戒而跸御兮，腾告鸾鸟迎宓妃。\n张咸池奏承云兮，二女御九韶歌。\n使湘灵鼓瑟兮，令海若舞冯夷。\n玄螭虫象并出进兮，形蟉虯而逶蛇。\n雌蜺便娟以增挠兮，鸾鸟轩翥而翔飞。\n音乐博衍无终极兮，焉乃逝以徘徊。\n舒并节以驰骛兮，逴绝垠乎寒门。\n轶迅风于清源兮，从颛顼乎增冰。\n历玄冥以邪径兮，乘间维以反顾。\n召黔赢而见之兮，为余先乎平路。\n经营四方兮，周流六漠。\n上至列缺兮，降望大壑。\n下峥嵘而无地兮，上寥廓而无天。\n视倏忽而无见兮，听惝恍而无闻。\n超无为以至清兮，与泰初而为邻。"}
{"name": "卜居", "author": "屈原", "poem": "　　屈原既放，三年不得复见。竭知尽忠而蔽障于谗。心烦虑乱，不知所从。乃往见太卜郑詹尹曰：“余有所疑，愿因先生决之。”詹尹乃端策拂龟，曰：“君将何以教之？”　　屈原曰：“吾宁悃悃款款，朴以忠乎，将送往劳来，斯无穷乎？　　“宁诛锄草茅以力耕乎，将游大人以成名乎？宁正言不讳以危身乎，将从俗富贵以偷生乎？宁超然高举以保真乎，将哫訾栗斯，喔咿儒儿，以事妇人乎？宁廉洁正直以自清乎，将突梯滑稽，如脂如韦，以洁楹乎？　　“宁昂昂若千里之驹乎，将泛泛若水中之凫，与波上下，偷以全吾躯乎？宁与骐骥亢轭乎，将随驽马之迹乎？宁与黄鹄比翼乎，将与鸡鹜争食乎？　　“此孰吉孰凶？何去何从？　　“世溷浊而不清：蝉翼为重，千钧为轻；黄钟毁弃，瓦釜雷鸣；谗人高张，贤士无名。吁嗟默默兮，谁知吾之廉贞！”　　詹尹乃释策而谢曰：“夫尺有所短，寸有所长；物有所不足，智有所不明；数有所不逮，神有所不通。用君之心，行君之意。龟策诚不能知此事。” "}
{"name": "渔父", "author": "屈原", "poem": "　　屈原既放，游于江潭，行吟泽畔，颜色憔悴，形容枯槁。渔父见而问之曰：“子非三闾大夫与？何故至于斯？”屈原曰：“举世皆浊我独清，众人皆醉我独醒，是以见放。”　　渔父曰：“圣人不凝滞于物，而能与世推移。世人皆浊，何不淈其泥而扬其波？众人皆醉，何不餔其糟而歠其醨？何故深思高举，自令放为？”　　屈原曰：“吾闻之，新沐者必弹冠，新浴者必振衣；安能以身之察察，受物之汶汶者乎？宁赴湘流，葬于江鱼之腹中。安能以皓皓之白，而蒙世俗之尘埃乎?”　　渔父莞尔而笑，鼓枻而去，乃歌曰：“沧浪之水清兮，可以濯吾缨；沧浪之水浊兮，可以濯吾足。”遂去，不复与言。"}
{"name": "九辩", "author": "宋玉", "poem": "悲哉，秋之为气也！\n萧瑟兮草木摇落而变衰。\n憭栗兮若在远行，登山临水兮送将归。\n泬漻兮天高而气清，寂漻兮收潦而水清。\n憯悽增欷兮，薄寒之中人，\n怆怳懭悢兮，去故而就新。\n坎廪兮贫士失职而志不平，\n廓落兮羁旅而无友生，\n惆怅兮而私自怜！\n燕翩翩其辞归兮，蝉寂漠而无声。\n雁廱廱而南游兮，鹍鸡啁哳而悲鸣。\n独申旦而不寐兮，哀蟋蟀之宵征。\n时亹亹而过中兮，蹇淹留而无成。\n悲忧穷戚兮独处廓，有美一人兮心不绎。\n去乡离家兮来远客，超逍遥兮今焉薄！\n专思君兮不可化，君不知兮可奈何！\n蓄怨兮积思，心烦憺兮忘食事。\n原一见兮道余意，君之心兮与余异。\n车既驾兮朅而归，不得见兮心伤悲。\n倚结軨兮长太息，涕潺湲兮下霑轼。\n忼慨绝兮不得，中瞀乱兮迷惑。\n私自怜兮何极？心怦怦兮谅直。\n皇天平分四时兮，窃独悲此凛秋。\n白露既下百草兮，奄离披此梧楸。\n去白日之昭昭兮，袭长夜之悠悠。\n离芳蔼之方壮兮，余萎约而悲愁。\n秋既先戒以白露兮，冬又申之以严霜。\n收恢台之孟夏兮，然欿傺而沉藏。\n叶菸邑而无色兮，枝烦挐而交横。\n颜淫溢而将罢兮，柯仿佛而萎黄。\n萷櫹椮之可哀兮，形销铄而瘀伤。\n惟其纷糅而将落兮，恨其失时而无当。\n揽騑辔而下节兮，聊逍遥以相佯。\n岁忽忽而遒尽兮，恐余寿之弗将。\n悼余生之不时兮，逢此世之俇攘。\n澹容与而独倚兮，蟋蟀鸣此西堂。\n心怵惕而震荡兮，何所忧之多方。\n卬明月而太息兮，步列星而极明。\n窃悲夫蕙华之曾敷兮，纷旖旎乎都房。\n何曾华之无实兮，从风雨而飞飏！\n以为君独服此蕙兮，羌无以异于众芳。\n闵奇思之不通兮，将去君而高翔。\n心闵怜之惨悽兮，愿一见而有明。\n重无怨而生离兮，中结轸而增伤。\n岂不郁陶而思君兮？君之门以九重！\n猛犬狺狺而迎吠兮，关梁闭而不通。\n皇天淫溢而秋霖兮，后土何时而得漧？\n塊独守此无泽兮，仰浮云而永叹！\n何时俗之工巧兮？背绳墨而改错！郤骐骥而不乘兮，策驽骀而取路。\n当世岂无骐骥兮，诚莫之能善御。\n见执辔者非其人兮，故駶跳而远去。\n凫雁皆唼夫梁藻兮，凤愈飘翔而高举。\n圜凿而方枘兮，吾固知其鉏铻而难入。\n众鸟皆有所登棲兮，凤独遑遑而无所集。\n原衔枚而无言兮，尝被君之渥洽。\n太公九十乃显荣兮，诚未遇其匹合。\n谓骐骥兮安归？谓凤皇兮安棲？\n变古易俗兮世衰，今之相者兮举肥。\n骐骥伏匿而不见兮，凤皇高飞而不下。\n鸟兽犹知怀德兮，何云贤士之不处？\n骥不骤进而求服兮，凤亦不贪餧而妄食。\n君弃远而不察兮，虽原忠其焉得？\n欲寂漠而绝端兮，窃不敢忘初之厚德。\n独悲愁其伤人兮，冯郁郁其何极？\n霜露惨悽而交下兮，心尚幸其弗济。\n霰雪雰糅其增加兮，乃知遭命之将至。\n原徼幸而有待兮，泊莽莽与野草同死。\n原自往而径游兮，路壅绝而不通。\n欲循道而平驱兮，又未知其所从。\n然中路而迷惑兮，自压桉而学诵。\n性愚陋以褊浅兮，信未达乎从容。\n窃美申包胥之气盛兮，恐时世之不固。\n何时俗之工巧兮？灭规矩而改凿！\n独耿介而不随兮，原慕先圣之遗教。\n处浊世而显荣兮，非余心之所乐。\n与其无义而有名兮，宁穷处而守高。\n食不媮而为饱兮，衣不苟而为温。\n窃慕诗人之遗风兮，原讬志乎素餐。\n蹇充倔而无端兮，泊莽莽而无垠。\n无衣裘以御冬兮，恐溘死不得见乎阳春。\n靓杪秋之遥夜兮，心缭悷而有哀。\n春秋逴逴而日高兮，然惆怅而自悲。\n四时递来而卒岁兮，阴阳不可与俪偕。\n白日晼晚其将入兮，明月销铄而减毁。\n岁忽忽而遒尽兮，老冉冉而愈弛。\n心摇悦而日幸兮，然怊怅而无冀。\n中憯恻之悽怆兮，长太息而增欷。\n年洋洋以日往兮，老嵺廓而无处。\n事亹亹而觊进兮，蹇淹留而踌躇。\n何氾滥之浮云兮？猋壅蔽此明月。\n忠昭昭而原见兮，然霠曀而莫达。\n原皓日之显行兮，云蒙蒙而蔽之。\n窃不自聊而原忠兮，或黕点而汙之。\n尧舜之抗行兮，瞭冥冥而薄天。\n何险巇之嫉妒兮？被以不慈之伪名。\n彼日月之照明兮，尚黯黮而有瑕。\n何况一国之事兮，亦多端而胶加。\n被荷裯之晏晏兮，然潢洋而不可带。既骄美而伐武兮，负左右之耿介。\n憎愠惀之修美兮，好夫人之慷慨。\n众踥蹀而日进兮，美超远而逾迈。\n农夫辍耕而容与兮，恐田野之芜秽。\n事緜緜而多私兮，窃悼後之危败。\n世雷同而炫曜兮，何毁誉之昧昧！\n今修饰而窥镜兮，後尚可以竄藏。\n愿寄言夫流星兮，羌倏忽而难当。\n卒壅蔽此浮云，下暗漠而无光。\n尧舜皆有所举任兮，故高枕而自适。\n谅无怨于天下兮，心焉取此怵惕？\n乘骐骥之浏浏兮，驭安用夫强策？\n谅城郭之不足恃兮，虽重介之何益？\n邅翼翼而无终兮，忳惛惛而愁约。\n生天地之若过兮，功不成而无嶜。\n原沉滞而不见兮，尚欲布名乎天下。\n然潢洋而不遇兮，直怐愗而自苦。\n莽洋洋而无极兮，忽翱翔之焉薄？\n国有骥而不知乘兮，焉皇皇而更索？\n宁戚讴于车下兮，桓公闻而知之。\n无伯乐之相善兮，今谁使乎誉之？\n罔流涕以聊虑兮，惟著意而得之。\n纷纯纯之愿忠兮，妒被离而鄣之。\n原赐不肖之躯而别离兮，放游志乎云中。\n乘精气之抟抟兮，骛诸神之湛湛。\n骖白霓之習習兮，历群灵之丰丰。\n左硃雀之茇茇兮，右苍龙之躣躣。\n属雷师之阗阗兮，通飞廉之衙衙。\n前轻辌之锵锵兮，后辎乘之从从。\n载云旗之委蛇兮，扈屯骑之容容。\n计专专之不可化兮，原遂推而为臧。\n赖皇天之厚德兮，还及君之无恙！"}
{"name": "招魂", "author": "屈原", "poem": "朕幼清以廉洁兮，身服义而未沫。\n主此盛德兮，牵于俗而芜秽。\n上无所考此盛德兮，长离殃而愁苦。\n帝告巫阳曰：“有人在下，我欲辅之。\n魂魄离散，汝筮予之。”\n巫阳对曰：“掌梦！\n上帝其难从；若必筮予之，\n恐后之谢，不能复用。”\n巫阳焉乃下招曰：魂兮归来！去君之恒干，\n何为四方些？舍君之乐处，\n而离彼不祥些！魂兮归来！东方不可以讬些。\n长人千仞，惟魂是索些。\n十日代出，流金铄石些。\n彼皆习之，魂往必释些。\n归来兮！不可以讬些。魂兮归来！南方不可以止些。\n雕题黑齿，得人肉以祀，以其骨为醢些。\n蝮蛇蓁蓁，封狐千里些。\n雄虺九首，往来倏忽，吞人以益其心些。\n归来兮！不可久淫些。魂兮归来！西方之害，流沙千里些。\n旋入雷渊，爢散而不可止些。\n幸而得脱，其外旷宇些。\n赤蚁若象，玄蜂若壶些。\n五谷不生，丛菅是食些。\n其土烂人，求水无所得些。\n彷徉无所倚，广大无所极些。\n归来兮！恐自遗贼些。魂兮归来！北方不可以止些。\n增冰峨峨，飞雪千里些。\n归来兮！不可以久些。魂兮归来！君无上天些。\n虎豹九关，啄害下人些。\n一夫九首，拔木九千些。\n豺狼从目，往来侁侁些。\n悬人以嬉，投之深渊些。\n致命于帝，然后得瞑些。\n归来！往恐危身些。魂兮归来！君无下此幽都些。\n土伯九约，其角觺觺些。\n敦脄血拇，逐人伂駓駓些。\n参目虎首，其身若牛些。\n此皆甘人，归来！恐自遗灾些。魂兮归来！入修门些。\n工祝招君，背行先些。\n秦篝齐缕，郑绵络些。\n招具该备，永啸呼些。魂兮归来！反故居些。\n天地四方，多贼奸些。\n像设君室，静闲安些。\n高堂邃宇，槛层轩些。\n层台累榭，临高山些。\n网户朱缀，刻方连些。\n冬有穾厦，夏室寒些。\n川谷径复，流潺湲些。\n光风转蕙，氾崇兰些。\n经堂入奥，朱尘筵些。\n砥室翠翘，挂曲琼些。\n翡翠珠被，烂齐光些。\n蒻阿拂壁，罗帱张些。\n纂组绮缟，结琦璜些。\n室中之观，多珍怪些。\n兰膏明烛，华容备些。\n二八侍宿，射递代些。\n九侯淑女，多迅众些。\n盛鬋不同制，实满宫些。\n容态好比，顺弥代些。\n弱颜固植，謇其有意些。\n姱容修态，絚洞房些。\n蛾眉曼睩，目腾光些。\n靡颜腻理，遗视矊些。\n离榭修幕，侍君之闲些。\n悲帷翠帐，饰高堂些。\n红壁沙版，玄玉梁些。\n仰观刻桷，画龙蛇些。\n坐堂伏槛，临曲池些。\n芙蓉始发，杂芰荷些。\n紫茎屏风，文缘波些。\n文异豹饰，侍陂陁些。\n轩辌既低，步骑罗些。\n兰薄户树，琼木篱些。\n魂兮归来！何远为些？室家遂宗，食多方些。\n稻粢穱麦，挐黄梁些。\n大苦醎酸，辛甘行些。\n肥牛之腱，臑若芳些。\n和酸若苦，陈吴羹些。\n胹鳖炮羔，有柘浆些。\n鹄酸臇凫，煎鸿鸧些。\n露鸡臛蠵，厉而不爽些。\n粔籹蜜饵，有餦餭些。\n瑶浆蜜勺，实羽觞些。\n挫糟冻饮，酎清凉些。\n华酌既陈，有琼浆些。\n归来反故室，敬而无妨些。\n肴羞未通，女乐罗些。\n敶钟按鼓，造新歌些。\n《涉江》《采菱》，发《扬荷》些。\n美人既醉，朱颜酡些。\n嬉光眇视，目曾波些。\n被文服纤，丽而不奇些。\n长发曼鬋，艳陆离些。\n二八齐容，起郑舞些。\n衽若交竿，抚案下些。\n竽瑟狂会，搷鸣鼓些。\n宫庭震惊，发&lt;激楚&gt;些。\n吴歈蔡讴，奏大吕些。\n士女杂坐，乱而不分些。\n放敶组缨，班其相纷些。\n郑卫妖玩，来杂陈些。\n《激楚》之结，独秀先些。\n菎蔽象棋，有六簙些。\n分曹并进，遒相迫些。\n成枭而牟，呼五白些。\n晋制犀比，费白日些。\n铿钟摇簴，揳梓瑟些。\n娱酒不废，沈日夜些。\n兰膏明烛，华灯错些。\n结撰至思，兰芳假些。\n人有所极，同心赋些。\n酎饮尽欢，乐先故些。\n魂兮归来！反故居些。乱曰：\n献岁发春兮，汨吾南征。\n菉蘋齐叶兮，白芷生。\n路贯庐江兮，左长薄。\n倚沼畦瀛兮，遥望博。\n青骊结驷兮，齐千乘。\n悬火延起兮，玄颜烝。\n步及骤处兮，诱骋先。\n抑骛若通兮，引车右还。\n与王趋梦兮，课后先。\n君王亲发兮，惮青兕。\n朱明承夜兮，时不可以淹。\n皋兰被径兮，斯路渐。\n湛湛江水兮，上有枫。\n目极千里兮，伤春心。\n魂兮归来，哀江南！"}
{"name": "大招", "author": "屈原", "poem": "青春受谢，白日昭只。\n春气奋发，万物遽只。\n冥凌浃行，魂无逃只。\n魂魄归来！无远遥只。魂乎归来！无东无西，无南无北只。\n东有大海，溺水浟浟只。\n螭龙并流，上下悠悠只。\n雾雨淫淫，白皓胶只。魂乎无东！汤谷寂寥只。\n魂乎无南！南有炎火千里，蝮蛇蜒只。\n山林险隘，虎豹蜿只。\n鰅鳙短狐，王虺骞只。\n魂乎无南！蜮伤躬只；魂乎无西！西方流沙，漭洋洋只。\n豕首纵目，被发鬤只。\n长爪踞牙，诶笑狂只。\n魂乎无西！多害伤只。魂乎无北！北有寒山，趠龙赩只。\n代水不可涉，深不可测只。\n天白颢颢，寒凝凝只。\n魂乎无往！盈北极只。魂魄归来！闲以静只。\n自恣荆楚，安以定只。\n逞志究欲，心意安只。\n穷身永乐，年寿延只。\n魂乎归来！乐不可言只。五谷六仞，设菰梁只。\n鼎臑盈望，和致芳只。\n内鸧鸽鹄，味豺羹只。\n魂乎归来！恣所尝只。鲜蠵甘鸡，和楚酪只。\n醢豚苦狗，脍苴蒪只。\n吴酸蒿蒌，不沾薄只。\n魂兮归来！恣所择只。炙鸹烝凫，煔鹑敶只。\n煎鰿膗雀，遽爽存只。\n魂乎归来！丽以先只。四酎并孰，不涩嗌只。\n清馨冻饮，不歠役只。\n吴醴白蘖，和楚沥只。\n魂乎归来！不遽惕只。代秦郑卫，鸣竽张只。\n伏戏《驾辩》，楚《劳商》只。\n讴和《扬阿》，赵萧倡只。\n魂乎归来！定空桑只。二八接舞，投诗赋只。\n叩钟调磬，娱人乱只。\n四上竞气，极声变只。\n魂乎归来！听歌譔只。朱唇皓齿，嫭以姱只。\n比德好闲，习以都只。\n丰肉微骨，调以娱只。\n魂乎归来！安以舒只。嫮目宜笑，娥眉曼只。\n容则秀雅，稚朱颜只。\n魂乎归来！静以安只。姱修滂浩，丽以佳只。\n曾颊倚耳，曲眉规只。\n滂心绰态，姣丽施只。\n小腰秀颈，若鲜卑只。\n魂乎归来！思怨移只。易中利心，以动作只。\n粉白黛黑，施芳泽只。\n长袂拂面，善留客只。\n魂乎归来！以娱昔只。青色直眉，美目媔只。\n靥辅奇牙，宜笑嘕只。\n丰肉微骨，体便娟只。\n魂乎归来！恣所便只。夏屋广大，沙堂秀只。\n南房小坛，观绝霤只。\n曲屋步壛，宜扰畜只。\n腾驾步游，猎春囿只。\n琼轂错衡，英华假只。\n茝兰桂树，郁弥路只。\n魂乎归来！恣志虑只。孔雀盈园，畜鸾皇只！\n鵾鸿群晨，杂鶖鸧只。\n鸿鹄代游，曼骕驦只。\n魂乎归来！凤凰翔只。曼泽怡面，血气盛只。\n永宜厥身，保寿命只。\n室家盈廷，爵禄盛只。\n魂乎归来！居室定只。接径千里，出若云只。\n三圭重侯，听类神只。\n察笃夭隐，孤寡存只。\n魂兮归来！正始昆只。田邑千畛，人阜昌只。\n美冒众流，德泽章只。\n先威后文，善美明只。\n魂乎归来！赏罚当只。名声若日，照四海只。\n德誉配天，万民理只。\n北至幽陵，南交阯只。\n西薄羊肠，东穷海只。\n魂乎归来！尚贤士只。发政献行，禁苛暴只。\n举杰压陛，诛讥罢只。\n直赢在位，近禹麾只。\n豪杰执政，流泽施只。\n魂乎来归！国家为只。雄雄赫赫，天德明只。\n三公穆穆，登降堂只。\n诸侯毕极，立九卿只。\n昭质既设，大侯张只。\n执弓挟矢，揖辞让只。\n魂乎来归！尚三王只。"}
{"name": "惜誓", "author": "贾谊", "poem": "惜余年老而日衰兮，岁忽忽而不反。\n登苍天而高举兮，历众山而日远。\n观江河之纡曲兮，离四海之霑濡。\n攀北极而一息兮，吸沆瀣以充虚。\n飞朱鸟使先驱兮，驾太一之象舆。\n苍龙蚴虯于左骖兮，白虎骋而为右騑。\n建日月以为盖兮，载玉女于後车。\n驰骛于杳冥之中兮，休息虖昆仑之墟。\n乐穷极而不厌兮，愿从容虖神明。\n涉丹水而驰骋兮，右大夏之遗风。\n黄鹄之一举兮，知山川之纡曲。\n再举兮，睹天地之圜方。\n临中国之众人兮，讬回飙乎尚羊。\n乃至少原之野兮，赤松、王乔皆在旁。\n二子拥瑟而调均兮，余因称乎清商。\n澹然而自乐兮，吸众气而翱翔。\n念我长生而久仙兮，不如反余之故乡。黄鹄後时而寄处兮，鸱枭群而制之。\n神龙失水而陆居兮，为蝼蚁之所裁。\n夫黄鹄神龙犹如此兮，况贤者之逢乱世哉。\n寿冉冉而日衰兮，固儃回而不息。\n俗流从而不止兮，众枉聚而矫直。\n或偷合而苟进兮，或隐居而深藏。\n苦称量之不审兮，同权概而就衡。\n或推迻而苟容兮，或直言之谔謣。\n伤诚是之不察兮，并纫茅丝以为索。\n方世俗之幽昏兮，眩白黑之美恶。\n放山渊之龟玉兮，相与贵夫砾石。\n梅伯数谏而至醢兮，来革顺志而用国。\n悲仁人之尽节兮，反为小人之所贼。\n比干忠谏而剖心兮，箕子被发而佯狂。\n水背流而源竭兮，木去根而不长。\n非重躯以虑难兮，惜伤身之无功。已矣哉！\n独不见夫鸾凤之高翔兮，乃集大皇之野。\n循四极而回周兮，见盛德而後下。\n彼圣人之神德兮，远浊世而自藏。\n使麒麟可得羁而係兮，又何以异虖犬羊？"}
{"name": "招隐士", "author": "淮南小山", "poem": "桂树丛生兮山之幽，偃蹇连蜷兮枝相缭。\n山气巄嵷兮石嵯峨，溪谷崭岩兮水曾波。\n猿狖群啸兮虎豹嗥，攀援桂枝兮聊淹留。\n王孙游兮不归，春草生兮萋萋。\n岁暮兮不自聊，蟪蛄鸣兮啾啾。\n坱兮轧，山曲岪，心淹留兮恫慌忽。\n罔兮沕，憭兮栗，虎豹穴。\n丛薄深林兮，人上栗。\n嵚岑碕礒兮，碅磳磈硊；\n树轮相纠兮，林木茷骫。\n青莎杂树兮，薠草靃靡；\n白鹿麏麚兮，或腾或倚。\n状貌崟崟兮峨峨，凄凄兮漇漇。\n猕猴兮熊罴，慕类兮以悲；\n攀援桂枝兮聊淹留。\n虎豹斗兮熊罴咆，禽兽骇兮亡其曹。\n王孙兮归来，山中兮不可以久留。"}
{"name": "七谏", "author": "东方朔", "poem": "初放\n平生于国兮，长于原野。\n言语讷譅兮，又无彊辅。\n浅智褊能兮，闻见又寡。\n数言便事兮，见怨门下。\n王不察其长利兮，卒见弃乎原野。\n伏念思过兮，无可改者。\n群众成朋兮，上浸以惑。\n巧佞在前兮，贤者灭息。\n尧、舜圣已没兮，孰为忠直？\n高山崔巍兮，水流汤汤。\n死日将至兮，与麋鹿同坑。\n塊兮鞠，当道宿，\n举世皆然兮，余将谁告？\n斥逐鸿鹄兮，近习鸱枭，\n斩伐橘柚兮，列树苦桃。\n便娟之修竹兮，寄生乎江潭。\n上葳蕤而防露兮，下泠泠而来风。\n孰知其不合兮，若竹柏之异心。\n往者不可及兮，来者不可待。\n悠悠苍天兮，莫我振理。\n窃怨君之不寤兮，吾独死而後已。沉江\n惟往古之得失兮，览私微之所伤。\n尧舜圣而慈仁兮，後世称而弗忘。\n齐桓失于专任兮，夷吾忠而名彰。\n晋献惑于孋姬兮，申生孝而被殃。\n偃王行其仁义兮，荆文寤而徐亡。\n纣暴虐以失位兮，周得佐乎吕望。\n修往古以行恩兮，封比干之丘垄。\n贤俊慕而自附兮，日浸淫而合同。\n明法令而修理兮，兰芷幽而有芳。\n苦众人之妒予兮，箕子寤而佯狂。\n不顾地以贪名兮，心怫郁而内伤。\n联蕙芷以为佩兮，过鲍肆而失香。\n正臣端其操行兮，反离谤而见攘。\n世俗更而变化兮，伯夷饿于首阳。\n独廉洁而不容兮，叔齐久而逾明。\n浮云陈而蔽晦兮，使日月乎无光。\n忠臣贞而欲谏兮，谗谀毁而在旁。\n秋草荣其将实兮，微霜下而夜降。\n商风肃而害生兮，百草育而不长。\n众并谐以妒贤兮，孤圣特而易伤。\n怀计谋而不见用兮，岩穴处而隐藏。\n成功隳而不卒兮，子胥死而不葬。\n世从俗而变化兮，随风靡而成行。\n信直退而毁败兮，虚伪进而得当。\n追悔过之无及兮，岂尽忠而有功。\n废制度而不用兮，务行私而去公。\n终不变而死节兮，惜年齿之未央。\n将方舟而下流兮，冀幸君之发矇。\n痛忠言之逆耳兮，恨申子之沉江。\n愿悉心之所闻兮，遭值君之不聪。\n不开寤而难道兮，不别横之与纵。\n听奸臣之浮说兮，绝国家之久长。\n灭规矩而不用兮，背绳墨之正方。\n离忧患而乃寤兮，若纵火于秋蓬。\n业失之而不救兮，尚何论乎祸凶。\n彼离畔而朋党兮，独行之士其何望？\n日渐染而不自知兮，秋毫微哉而变容。\n众轻积而折轴兮，原咎杂而累重。\n赴湘沅之流澌兮，恐逐波而复东。\n怀沙砾而自沉兮，不忍见君之蔽壅。怨世\n世沉淖而难论兮，俗岒峨而嵾嵯。\n清泠泠而歼灭兮，溷湛湛而日多。\n枭鸮既以成群兮，玄鹤弭翼而屏移。\n蓬艾亲入御于床笫兮，马兰踸踔而日加。\n弃捐药芷与杜衡兮，余柰世之不知芳何？\n何周道之平易兮，然芜秽而险戏。\n高阳无故而委尘兮，唐虞点灼而毁议。\n谁使正其真是兮，虽有八师而不可为。\n皇天保其高兮，后土持其久。\n服清白以逍遥兮，偏与乎玄英异色。\n西施媞媞而不得见兮，嫫母勃屑而日侍。\n桂蠹不知所淹留兮，蓼虫不知徙乎葵菜。\n处湣湣之浊世兮，今安所达乎吾志。\n意有所载而远逝兮，固非众人之所识。\n骥踌躇于弊輂兮，遇孙阳而得代。\n吕望穷困而不聊生兮，遭周文而舒志。\n宁戚饭牛而商歌兮，桓公闻而弗置。\n路室女之方桑兮，孔子过之以自侍。\n吾独乖剌而无当兮，心悼怵而耄思。\n思比干之恲恲兮，哀子胥之慎事。\n悲楚人之和氏兮，献宝玉以为石。\n遇厉武之不察兮，羌两足以毕斮。\n小人之居势兮，视忠正之何若？\n改前圣之法度兮，喜嗫嚅而妄作。\n亲谗谀而疏贤圣兮，讼谓闾娵为丑恶。\n愉近习而蔽远兮，孰知察其黑白？\n卒不得效其心容兮，安眇眇而无所归薄。\n专精爽以自明兮，晦冥冥而壅蔽。\n年既已过太半兮，然埳轲而留滞。\n欲高飞而远集兮，恐离罔而灭败。\n独冤抑而无极兮，伤精神而寿夭。\n皇天既不纯命兮，余生终无所依。\n愿自沉于江流兮，绝横流而径逝。\n宁为江海之泥涂兮，安能久见此浊世？怨思\n贤士穷而隐处兮，廉方正而不容。\n子胥谏而靡躯兮，比干忠而剖心。\n子推自割而飤君兮，德日忘而怨深。\n行明白而曰黑兮，荆棘聚而成林。\n江离弃于穷巷兮，蒺藜蔓乎东厢。\n贤者蔽而不见兮，谗谀进而相朋。\n枭鸮并进而俱鸣兮，凤皇飞而高翔。\n原壹往而径逝兮，道壅绝而不通。自悲\n居愁懃其谁告兮，独永思而忧悲。\n内自省而不惭兮，操愈坚而不衰。\n隐三年而无决兮，岁忽忽其若颓。\n怜余身不足以卒意兮，冀一见而复归。\n哀人事之不幸兮，属天命而委之咸池。\n身被疾而不闲兮，心沸热其若汤。\n冰炭不可以相并兮，吾固知乎命之不长。\n哀独苦死之无乐兮，惜予年之未央。\n悲不反余之所居兮，恨离予之故乡。\n鸟兽惊而失群兮，犹高飞而哀鸣。\n狐死必首丘兮，夫人孰能不反其真情？\n故人疏而日忘兮，新人近而俞好。\n莫能行于杳冥兮，孰能施于无报？\n苦众人之皆然兮，乘回风而远游。\n凌恆山其若陋兮，聊愉娱以忘忧。\n悲虚言之无实兮，苦众口之铄金。\n过故乡而一顾兮，泣歔欷而霑衿。\n厌白玉以为面兮，怀琬琰以为心。\n邪气入而感内兮，施玉色而外淫。\n何青云之流澜兮，微霜降之蒙蒙。\n徐风至而徘徊兮，疾风过之汤汤。\n闻南籓乐而欲往兮，至会稽而且止。\n见韩众而宿之兮，问天道之所在？\n借浮云以送予兮，载雌霓而为旌。\n驾青龙以驰骛兮，班衍衍之冥冥。\n忽容容其安之兮，超慌忽其焉如？\n苦众人之难信兮，愿离群而远举。\n登峦山而远望兮，好桂树之冬荣。\n观天火之炎炀兮，听大壑之波声。\n引八维以自道兮，含沆瀣以长生。\n居不乐以时思兮，食草木之秋实。\n饮菌若之朝露兮，构桂木而为室。\n杂橘柚以为囿兮，列新夷与椒桢。\n鹍鹤孤而夜号兮，哀居者之诚贞。哀命\n哀时命之不合兮，伤楚国之多忧。\n内怀情之洁白兮，遭乱世而离尤。\n恶耿介之直行兮，世溷浊而不知。\n何君臣之相失兮，上沅湘而分离。\n测汨罗之湘水兮，知时固而不反。\n伤离散之交乱兮，遂侧身而既远。\n处玄舍之幽门兮，穴岩石而窟伏。\n从水蛟而为徙兮，与神龙乎休息。\n何山石之崭岩兮，灵魂屈而偃蹇。\n含素水而蒙深兮，日眇眇而既远。\n哀形体之离解兮，神罔两而无舍。\n惟椒兰之不反兮，魂迷惑而不知路。\n愿无过之设行兮，虽灭没之自乐。\n痛楚国之流亡兮，哀灵修之过到。\n固时俗之溷浊兮，志瞀迷而不知路。\n念私门之正匠兮，遥涉江而远去。\n念女嬃之婵媛兮，涕泣流乎于悒。\n我决死而不生兮，虽重追吾何及。\n戏疾濑之素水兮，望高山之蹇产。\n哀高丘之赤岸兮，遂没身而不反。谬谏\n怨灵修之浩荡兮，夫何执操之不固？\n悲太山之为隍兮，孰江河之可涸？\n愿承闲而效志兮，恐犯忌而干讳。\n卒抚情以寂寞兮，然怊怅而自悲。\n玉与石其同匮兮，贯鱼眼与珠玑。\n驽骏杂而不分兮，服罢牛而骖骥。\n年滔滔而自远兮，寿冉冉而愈衰。\n心悇憛而烦冤兮，蹇超摇而无冀。\n固时俗之工巧兮，灭规矩而改错。\n郤骐骥而不乘兮，策驽骀而取路。\n当世岂无骐骥兮，诚无王良之善驭。\n见执辔者非其人兮，故驹跳而远去。\n不量凿而正枘兮，恐矩矱之不同。\n不论世而高举兮，恐操行之不调。\n弧弓弛而不张兮，孰云知其所至？\n无倾危之患难兮，焉知贤士之所死？\n俗推佞而进富兮，节行张而不著。\n贤良蔽而不群兮，朋曹比而党誉。\n邪说饰而多曲兮，正法弧而不公。\n直士隐而避匿兮，谗谀登乎明堂。\n弃彭咸之娱乐兮，灭巧倕之绳墨。\n菎蕗杂于黀蒸兮，机蓬矢以射革。\n驾蹇驴而无策兮，又何路之能极？\n以直鍼而为钓兮，又何鱼之能得？\n伯牙之绝弦兮，无锺子期而听之。\n和抱璞而泣血兮，安得良工而剖之？\n同音者相和兮，同类者相似。\n飞鸟号其群兮，鹿鸣求其友。\n故叩宫而宫应兮，弹角而角动。\n虎啸而谷风至兮，龙举而景云往。\n音声之相和兮，言物类之相感也。\n夫方圜之异形兮，势不可以相错。\n列子隐身而穷处兮，世莫可以寄讬。\n众鸟皆有行列兮，凤独翔翔而无所薄。\n经浊世而不得志兮，愿侧身岩穴而自讬。\n欲阖口而无言兮，尝被君之厚德。\n独便悁而怀毒兮，愁郁郁之焉极？\n念三年之积思兮，愿壹见而陈辞。\n不及君而骋说兮，世孰可为明之？\n身寝疾而日愁兮，情沉抑而不扬。\n众人莫可与论道兮，悲精神之不通。\n乱曰：\n鸾皇孔凤日以远兮，畜凫驾鹅。\n鸡鹜满堂坛兮，鼉黽游乎华池。\n要褭奔亡兮，腾驾橐驼。\n铅刀进御兮，遥弃太阿。\n拔搴玄芝兮，列树芋荷。\n橘柚萎枯兮，苦李旖旎。\n甂瓯登于明堂兮，周鼎潜潜乎深渊。\n自古而固然兮，吾又何怨乎今之人。\n"}
{"name": "哀时命", "author": "庄忌", "poem": "哀时命之不及古人兮，夫何予生之不遘时！\n往者不可扳援兮，徠者不可与期。\n志憾恨而不逞兮，杼中情而属诗。\n夜炯炯而不寐兮，怀隐忧而历兹。\n心郁郁而无告兮，众孰可与深谋！\n欿愁悴而委惰兮，老冉冉而逮之。\n居处愁以隐约兮，志沉抑而不扬。\n道壅塞而不通兮，江河广而无梁。\n愿至昆仑之悬圃兮，采锺山之玉英。\n揽瑶木之橝枝兮，望阆风之板桐。\n弱水汩其为难兮，路中断而不通。\n势不能凌波以径度兮，又无羽翼而高翔。\n然隐悯而不达兮，独徙倚而彷徉。\n怅惝罔以永思兮，心纡轸而增伤。\n倚踌躇以淹留兮，日饥馑而绝粮。\n廓抱景而独倚兮，超永思乎故乡。\n廓落寂而无友兮，谁可与玩此遗芳？\n白日晼晼其將入兮，哀余寿之弗将。\n车既弊而马罢兮，蹇邅徊而不能行。\n身既不容于浊世兮，不知进退之宜当。冠崔嵬而切云兮，剑淋离而从横。\n衣摄叶以储与兮，左袪挂于榑桑；\n右衽拂于不周兮，六合不足以肆行。\n上同凿枘于伏戏兮，下合矩矱于虞唐。\n原尊节而式高兮，志犹卑夫禹汤。\n虽知困其不改操兮，终不以邪枉害方。\n世并举而好朋兮，壹斗斛而相量。\n众比周以肩迫兮，贤者远而隐藏。\n为凤皇作鹑笼兮，虽翕翅其不容。\n灵皇其不寤知兮，焉陈词而效忠。\n俗嫉妒而蔽贤兮，孰知余之从容？\n愿舒志而抽冯兮，庸讵知其吉凶？\n璋珪杂于甑窐兮，陇廉与孟娵同宫。\n举世以为恆俗兮，固将愁苦而终穷。\n幽独转而不寐兮，惟烦懑而盈匈。\n魂眇眇而驰骋兮，心烦冤之忡忡。\n志欿憾而不憺兮，路幽昧而甚难。塊独守此曲隅兮，然欿切而永叹。\n愁修夜而宛转兮，气涫沸其若波。\n握剞劂而不用兮，操规矩而无所施。\n骋骐骥于中庭兮，焉能极夫远道？\n置援狖于棂槛兮，夫何以责其捷巧？\n驷跛鳖而上山兮，吾固知其不能陞。\n释管晏而任臧获兮，何权衡之能称？\n箟簬杂于黀蒸兮，机蓬矢以射革。\n负檐荷以丈尺兮，欲伸要而不可得。\n外迫胁于机臂兮，上牵联于矰隿。\n肩倾侧而不容兮，固陿腹而不得息。\n务光自投于深渊兮，不获世之尘垢。\n孰魁摧之可久兮，愿退身而穷处。\n凿山楹而为室兮，下被衣于水渚。\n雾露濛濛其晨降兮，云依斐而承宇。\n虹霓纷其朝霞兮，夕淫淫而淋雨。\n怊茫茫而无归兮，怅远望此旷野。\n下垂钓于溪谷兮，上要求于仙者。\n与赤松而结友兮，比王侨而为耦。\n使枭杨先导兮，白虎为之前後。\n浮云雾而入冥兮，骑白鹿而容与。魂眐眐以寄独兮，汨徂往而不归。\n处卓卓而日远兮，志浩荡而伤怀。\n鸾凤翔于苍云兮，故矰缴而不能加。\n蛟龙潜于旋渊兮，身不挂于罔罗。\n知贪饵而近死兮，不如下游乎清波。\n宁幽隐以远祸兮，孰侵辱之可为。\n子胥死而成义兮，屈原沉于汨罗。\n虽体解其不变兮，岂忠信之可化。\n志怦怦而内直兮，履绳墨而不颇。\n执权衡而无私兮，称轻重而不差。\n摡尘垢之枉攘兮，除秽累而反真。\n形体白而质素兮，中皎洁而淑清。\n时猒饫而不用兮，且隐伏而远身。\n聊窜端而匿迹兮，嗼寂默而无声。\n独便悁而烦毒兮，焉发愤而筊抒。\n时暧暧其将罢兮，遂闷叹而无名。\n伯夷死于首阳兮，卒夭隐而不荣。\n太公不遇文王兮，身至死而不得逞。\n怀瑶象而佩琼兮，愿陈列而无正。\n生天坠之若过兮，忽烂漫而无成。\n邪气袭余之形体兮，疾憯怛而萌生。\n原壹见阳春之白日兮，恐不终乎永年。"}
{"name": "九怀", "author": "王褒", "poem": "匡机\n极运兮不中，来将屈兮困穷。\n余深愍兮惨怛，愿一列兮无从。\n乘日月兮上征，顾游心兮鄗酆。\n弥览兮九隅，彷徨兮兰宫。\n芷闾兮药房，奋摇兮众芳。\n菌阁兮蕙楼，观道兮从横。\n宝金兮委积，美玉兮盈堂。\n桂水兮潺湲，扬流兮洋洋。\n蓍蔡兮踊跃，孔鹤兮回翔。\n抚槛兮远望，念君兮不忘。\n怫郁兮莫陈，永怀兮内伤。通路\n天门兮墬户，孰由兮贤者？\n无正兮溷厕，怀德兮何睹？\n假寐兮愍斯，谁可与兮寤语？\n痛凤兮远逝，畜鴳兮近处。\n鲸鱏兮幽潜，从虾兮游陼。\n乘虬兮登阳，载象兮上行。\n朝发兮葱岭，夕至兮明光。\n北饮兮飞泉，南采兮芝英。\n宣游兮列宿，顺极兮彷徉。\n红采兮骍衣，翠缥兮为裳。\n舒佩兮綝纚，竦余剑兮干将。\n腾蛇兮后从，飞駏兮步旁。\n微观兮玄圃，览察兮瑶光。\n启匮兮探筴，悲命兮相当。\n纫蕙兮永辞，将离兮所思。\n浮云兮容与，道余兮何之？\n远望兮仟眠，闻雷兮阗阗。\n阴忧兮感余，惆怅兮自怜。危俊\n林不容兮鸣蜩，余何留兮中州？\n陶嘉月兮总驾，搴玉英兮自修。\n结荣茝兮逶逝，将去烝兮远游。\n径岱土兮魏阙，历九曲兮牵牛。\n聊假日兮相佯，遗光燿兮周流。\n望太一兮淹息，纡余辔兮自休。\n晞白日兮皎皎，弥远路兮悠悠。\n顾列孛兮缥缥，观幽云兮陈浮。\n钜宝迁兮砏磤，雉咸雊兮相求。\n泱莽莽兮究志，惧吾心兮懤懤。\n步余马兮飞柱，览可与兮匹俦。\n卒莫有兮纤介，永余思兮怞怞。昭世\n世溷兮冥昏，违君兮归真。\n乘龙兮偃蹇，高回翔兮上臻。\n袭英衣兮缇[糹習]，披华裳兮芳芬。\n登羊角兮扶舆，浮云漠兮自娱。\n握神精兮雍容，与神人兮相胥。\n流星坠兮成雨，进瞵盼兮上丘墟。\n览旧邦兮滃郁，余安能兮久居。\n志怀逝兮心懰栗，纡余辔兮踌躇。\n闻素女兮微歌，听王后兮吹竽。\n魂悽怆兮感哀，肠回回兮盘纡。\n抚余佩兮缤纷，高太息兮自怜。\n使祝融兮先行，令昭明兮开门。\n驰六蛟兮上征，竦余驾兮入冥。\n历九州兮索合，谁可与兮终生。\n忽反顾兮西囿，睹轸丘兮崎倾。\n横垂涕兮泫流，悲余后兮失灵。尊嘉\n季春兮阳阳，列草兮成行。\n余悲兮兰生，委积兮从横。\n江离兮遗捐，辛夷兮挤臧。\n伊思兮往古，亦多兮遭殃。\n伍胥兮浮江，屈子兮沉湘。\n运余兮念兹，心内兮怀伤。\n望淮兮沛沛，滨流兮则逝。\n榜舫兮下流，东注兮磕磕。\n蛟龙兮导引，文鱼兮上濑。\n抽蒲兮陈坐，援芙蕖兮为盖。\n水跃兮余旌，继以兮微蔡。\n云旗兮电骛，倏忽兮容裔。\n河伯兮开门，迎余兮欢欣。\n顾念兮旧都，怀恨兮艰难。\n窃哀兮浮萍，汎淫兮无根。蓄英\n秋风兮萧萧，舒芳兮振条。\n微霜兮眇眇，病殀兮鸣蜩。\n玄鸟兮辞归，飞翔兮灵丘。\n望谿谷兮滃郁，熊罴兮呴嗥。\n唐虞兮不存，何故兮久留？\n临渊兮汪洋，顾林兮忽荒。\n修余兮袿衣，骑霓兮南上。\n乘云兮回回，亹亹兮自强。\n将息兮兰皋，失志兮悠悠。\n蒶蕴兮霉黧，思君兮无聊。\n身去兮意存，怆恨兮怀愁。思忠\n登九灵兮游神，静女歌兮微晨。\n悲皇丘兮积葛，众体错兮交纷。\n贞枝抑兮枯槁，枉车登兮庆云。\n感余志兮惨栗，心怆怆兮自怜。\n驾玄螭兮北征，曏吾路兮葱岭。\n连五宿兮建旄，扬氛气兮为旌。\n历广漠兮驰骛，览中国兮冥冥。\n玄武步兮水母，与吾期兮南荣。\n登华盖兮乘阳，聊逍遥兮播光。\n抽库娄兮酌醴，援瓟瓜兮接粮。\n毕休息兮远逝，发玉軔兮西行。\n惟时俗兮疾正，弗可久兮此方。\n寤辟摽兮永思，心怫郁兮内伤。陶壅\n览杳杳兮世惟，余惆怅兮何归。\n伤时俗兮溷乱，将奋翼兮高飞。\n驾八龙兮连蜷，建虹旌兮威夷。\n观中宇兮浩浩，纷翼翼兮上跻。\n浮溺水兮舒光，淹低佪兮京沶。\n屯余车兮索友，睹皇公兮问师。\n道莫贵兮归真，羡余术兮可夷。\n吾乃逝兮南娭，道幽路兮九疑。\n越炎火兮万里，过万首兮嶷嶷。\n济江海兮蝉蜕，绝北梁兮永辞。\n浮云郁兮昼昏，霾土忽兮塺々。\n息阳城兮广夏，衰色罔兮中怠。\n意晓阳兮燎寤，乃自诊兮在兹。\n思尧舜兮袭兴，幸咎繇兮获谋。\n悲九州兮靡君，抚轼叹兮作诗。株昭\n悲哉于嗟兮，心内切磋。\n款冬而生兮，凋彼叶柯。\n瓦砾进宝兮，捐弃随和。\n铅刀厉御兮，顿弃太阿。\n骥垂两耳兮，中坂蹉跎。\n蹇驴服驾兮，无用日多。\n修洁处幽兮，贵宠沙劘。\n凤皇不翔兮，鹑鴳飞扬。\n乘虹骖蜺兮，载云变化。\n焦明开路兮，后属青蛇。\n步骤桂林兮，超骧卷阿。\n丘陵翔儛兮，谿谷悲歌。\n神章灵篇兮，赴曲相和。\n余私娱兹兮，孰哉复加。\n还顾世俗兮，坏败罔罗。\n卷佩将逝兮，涕流滂沲。\n乱曰：\n皇门开兮照下土，株秽除兮兰芷睹。\n四佞放兮後得禹，圣舜摄兮昭尧绪，\n孰能若兮原为辅。\n"}
{"name": "九叹", "author": "刘向", "poem": "逢纷\n伊伯庸之末胄兮，谅皇直之屈原。\n云余肇祖于高阳兮，惟楚怀之婵连。\n原生受命于贞节兮，鸿永路有嘉名。\n齐名字于天地兮，并光明于列星。\n吸精粹而吐氛浊兮，横邪世而不取容。\n行叩诚而不阿兮，遂见排而逢谗。\n后听虚而黜实兮，不吾理而顺情。\n肠愤悁而含怒兮，志迁蹇而左倾。\n心戃慌其不我与兮，躬速速其不吾亲。\n辞灵修而陨志兮，吟泽畔之江滨。\n椒桂罗以颠覆兮，有竭信而归诚。\n谗夫蔼蔼而漫著兮，曷其不舒予情？\n始结言于庙堂兮，信中涂而叛之。\n怀兰蕙与衡芷兮，行中野而散之。\n声哀哀而怀高丘兮，心愁愁而思旧邦。\n愿承闲而自恃兮，径淫曀而道壅。\n颜霉黧以沮败兮，精越裂而衰耄。\n裳襜襜而含风兮，衣纳纳而掩露。\n赴江湘之湍流兮，顺波凑而下降。\n徐徘徊于山阿兮，飘风来之洶洶。\n驰余车兮玄石，步余马兮洞庭。\n平明发兮苍梧，夕投宿兮石城。\n芙蓉盖而菱华车兮，紫贝阙而玉堂。\n薜荔饰而陆离荐兮，鱼鳞衣而白蜺裳。\n登逢龙而下陨兮，违故都之漫漫。\n思南郢之旧俗兮，肠一夕而九运。\n扬流波之潢潢兮，体溶溶而东回。\n心怊怅以永思兮，意晻晻而日颓。\n白露纷以涂涂兮，秋风浏以萧萧。\n身永流而不还兮，魂长逝而常愁。\n叹曰：\n譬彼流水纷扬磕兮，波逢汹涌濆壅滂兮。\n揄扬涤荡飘流陨往触崟石兮，\n龙卬脟圈缭戾宛转阻相薄兮，\n遭纷逢凶蹇离尤兮，垂文扬采遗将来兮。离世\n灵怀其不吾知兮，灵怀其不吾闻。\n就灵怀之皇祖兮，愬灵怀之鬼神。\n灵怀曾不吾与兮，即听夫人之谀辞。\n余辞上参于天坠兮，旁引之于四时。\n指日月使延照兮，抚招摇以质正。\n立师旷俾端辞兮，命咎繇使并听。\n兆出名曰正则兮，卦发字曰灵均。\n余幼既有此鸿节兮，长愈固而弥纯。\n不从俗而诐行兮，直躬指而信志。\n不枉绳以追曲兮，屈情素以从事。\n端余行其如玉兮，述皇舆之踵迹。\n群阿容以晦光兮，皇舆覆以幽辟。\n舆中涂以回畔兮，驷马惊而横奔。\n执组者不能制兮，必折轭而摧辕。\n断镳衔以驰骛兮，暮去次而敢止。\n路荡荡其无人兮，遂不禦乎千里。\n身衡陷而下沉兮，不可获而复登。\n不顾身之卑贱兮，惜皇舆之不兴。\n出国门而端指兮，冀壹寤而锡还。\n哀仆夫之坎毒兮，屡离忧而逢患。\n九年之中不吾反兮，思彭咸之水游。\n惜师延之浮渚兮，赴汨罗之长流。\n遵江曲之逶移兮，触石碕而衡游。\n波澧澧而扬浇兮，顺长濑之浊流。\n凌黄沱而下低兮，思还流而复反。\n玄舆驰而并集兮，身容与而日远。\n棹舟杭以横濿兮，济湘流而南极。\n立江界而长吟兮，愁哀哀而累息。\n情慌忽以忘归兮，神浮游以高历。\n心蛩蛩而怀顾兮，魂眷眷而独逝。\n叹曰：\n余思旧邦心依违兮，\n日暮黄昏羌幽悲兮，\n去郢东迁余谁慕兮，\n谗夫党旅其以兹故兮，\n河水淫淫情所愿兮，\n顾瞻郢路终不返兮。怨思\n惟郁郁之忧毒兮，志坎壈而不违。\n身憔悴而考旦兮，日黄昏而长悲。\n闵空宇之孤子兮，哀枯杨之冤雏。\n孤雌吟于高墉兮，鸣鸠栖于桑榆。\n玄蝯失于潜林兮，独偏弃而远放。\n征夫劳于周行兮，处妇愤而长望。\n申诚信而罔违兮，情素洁于纽帛。\n光明齐于日月兮，文采耀燿于玉石。\n伤压次而不发兮，思沉抑而不扬。\n芳懿懿而终败兮，名靡散而不彰。\n背玉门以奔骛兮，蹇离尤而干诟。\n若龙逢之沉首兮，王子比干之逢醢。\n念社稷之几危兮，反为雠而见怨。\n思国家之离沮兮，躬获愆而结难。\n若青蝇之伪质兮，晋骊姬之反情。\n恐登阶之逢殆兮，故退伏于末庭。\n孽臣之号咷兮，本朝芜而不治。\n犯颜色而触谏兮，反蒙辜而被疑。\n菀蘼芜与菌若兮，渐藁本于洿渎。\n淹芳芷于腐井兮，弃鸡骇于筐簏。\n执棠谿以刜蓬兮，秉干将以割肉。\n筐泽泻以豹鞟兮，破荆和以继筑。\n时溷浊犹未清兮，世殽乱犹未察。\n欲容与以俟时兮，惧年岁之既晏。\n顾屈节以从流兮，心巩巩而不夷。\n宁浮沅而驰骋兮，下江湘以邅回。\n叹曰：\n山中槛槛余伤怀兮，征夫皇皇其孰依兮，\n经营原野杳冥冥兮，乘骐骋骥舒吾情兮，\n归骸旧邦莫谁语兮，长辞远逝乘湘去兮。远逝\n志隐隐而郁怫兮，愁独哀而冤结。\n肠纷纭以缭转兮，涕渐渐其若屑。\n情慨慨而长怀兮，信上皇而质正。\n合五岳与八灵兮，讯九鬿与六神。\n指列宿以白情兮，诉五帝以置辞。\n北斗为我折中兮，太一为余听之。\n云服阴阳之正道兮，御后土之中和。\n佩苍龙之蚴虬兮，带隐虹之逶蛇。\n曳彗星之皓旰兮，抚朱爵与鵔鸃。\n游清灵之飒戾兮，服云衣之披披。\n杖玉策与朱旗兮，垂明月之玄珠。\n举霓旌之墆翳兮，建黄纁之总旄。\n躬纯粹而罔愆兮，承皇考之妙仪。\n惜往事之不合兮，横汨罗而下沥。\n乘隆波而南渡兮，逐江湘之顺流。\n赴阳侯之潢洋兮，下石濑而登洲。\n陆魁堆以蔽视兮，云冥冥而闇前。\n山峻高以无垠兮，遂曾闳而迫身。\n雪雰雰而薄木兮，云霏霏而陨集。\n阜隘狭而幽险兮，石嵾嵯以翳日。\n悲故乡而发忿兮，去余邦之弥久。\n背龙门而入河兮，登大坟而望夏首。\n横舟航而济湘兮，耳聊啾而戃慌。\n波淫淫而周流兮，鸿溶溢而滔荡。\n路曼曼其无端兮，周容容而无识。\n引日月以指极兮，少须臾而释思。\n水波远以冥冥兮，眇不睹其东西。\n顺风波以南北兮，雾宵晦以纷纷。\n日杳杳以西颓兮，路长远而窘迫。\n欲酌醴以娱忧兮，蹇骚骚而不释。\n叹曰：\n飘风蓬龙埃坲々兮，草木摇落时槁悴兮，\n遭倾遇祸不可救兮，长吟永欷涕究究兮，\n舒情陈诗冀以自免兮，颓流下陨身日远兮。惜贤\n览屈氏之离骚兮，心哀哀而怫郁。\n声嗷嗷以寂寥兮，顾仆夫之憔悴。\n拨谄谀而匡邪兮，切淟涊之流俗。\n荡渨涹之奸咎兮，夷蠢蠢之溷浊。\n怀芬香而挟蕙兮，佩江蓠之婓婓。\n握申椒与杜若兮，冠浮云之峨峨。\n登长陵而四望兮，览芷圃之蠡蠡。\n游兰皋与蕙林兮，睨玉石之嵾嵯。\n扬精华以炫燿兮，芳郁渥而纯美。\n结桂树之旖旎兮，纫荃蕙与辛夷。\n芳若兹而不御兮，捐林薄而菀死。\n驱子侨之奔走兮，申徒狄之赴渊。\n若由夷之纯美兮，介子推之隐山。\n晋申生之离殃兮，荆和氏之泣血。\n吴申胥之抉眼兮，王子比干之横废。\n欲卑身而下体兮，心隐恻而不置。\n方圜殊而不合兮，钩绳用而异态。\n欲俟时于须臾兮，日阴曀其将暮。\n时迟迟其日进兮，年忽忽而日度。\n妄周容而入世兮，内距闭而不开。\n俟时风之清激兮，愈氛雾其如塺。\n进雄鸠之耿耿兮，谗介介而蔽之。\n默顺风以偃仰兮，尚由由而进之。\n心懭悢以冤结兮，情舛错以曼忧。\n搴薜荔于山野兮，采撚支于中洲。\n望高丘而叹涕兮，悲吸吸而长怀。\n孰契契而委栋兮，日晻晻而下颓。\n叹曰：\n江湘油油长流汩兮，挑揄扬汰荡迅疾兮。\n忧心展转愁怫郁兮，冤结未舒长隐忿兮，\n丁时逢殃可奈何兮，劳心悁悁涕滂沱兮。忧苦\n悲余心之悁悁兮，哀故邦之逢殃。\n辞九年而不复兮，独茕茕而南行。\n思余俗之流风兮，心纷错而不受。\n遵野莽以呼风兮，步从容于山廋。\n巡陆夷之曲衍兮，幽空虚以寂寞。\n倚石岩以流涕兮，忧憔悴而无乐。\n登巑岏以长企兮，望南郢而闚之。\n山修远其辽辽兮，涂漫漫其无时。\n听玄鹤之晨鸣兮，于高冈之峨峨。\n独愤积而哀娱兮，翔江洲而安歌。\n三鸟飞以自南兮，览其志而欲北。\n原寄言于三鸟兮，去飘疾而不可得。\n欲迁志而改操兮，心纷结其未离。\n外彷徨而游览兮，内恻隐而含哀。\n聊须臾以时忘兮，心渐渐其烦错。\n原假簧以舒忧兮，志纡郁其难释。\n叹《离骚》以扬意兮，犹未殫于《九章》。\n长嘘吸以于悒兮，涕横集而成行。\n伤明珠之赴泥兮，鱼眼玑之坚藏。\n同驽骡与乘駔兮，杂斑駮与阘茸。\n葛藟虆于桂树兮，鸱鸮集于木兰。\n偓促谈于廊庙兮，律魁放乎山间。\n恶虞氏之箫《韶》兮，好遗风之《激楚》。\n潜周鼎于江淮兮，爨土鬵于中宇。\n且人心之持旧兮，而不可保长。\n邅彼南道兮，征夫宵行。\n思念郢路兮，还顾睠睠。\n涕流交集兮，泣下涟涟。\n叹曰：\n登山长望中心悲兮，菀彼青青泣如颓兮，\n留思北顾涕渐渐兮，折锐摧矜凝氾滥兮，\n念我茕茕魂谁求兮，仆夫慌悴散若流兮。愍命\n昔皇考之嘉志兮，喜登能而亮贤。\n情纯洁而罔薉兮，姿盛质而无愆。\n放佞人与谄谀兮，斥谗夫与便嬖。\n亲忠正之悃诚兮，招贞良与明智。\n心溶溶其不可量兮，情澹澹其若渊。\n回邪辟而不能入兮，诚原藏而不可迁。\n逐下袟于後堂兮，迎虙妃于伊雒。\n刜谗贼于中廇兮，选吕管于榛薄。\n丛林之下无怨士兮，江河之畔无隐夫。\n三苗之徒以放逐兮，伊皋之伦以充庐。\n今反表以为里兮，颠裳以为衣。\n戚宋万于两楹兮，废周邵于遐夷。\n却骐骥以转运兮，腾驴骡以驰逐。\n蔡女黜而出帷兮，戎妇入而綵绣服。\n庆忌囚于阱室兮，陈不占战而赴围。\n破伯牙之号钟兮，挟人筝而弹纬。\n藏瑉石于金匮兮，捐赤瑾于中庭。\n韩信蒙于介胄兮，行夫将而攻城。\n莞芎弃于泽洲兮，瓟瓥蠹于筐簏。\n麒麟奔于九皋兮，熊罴群而逸囿。\n折芳枝与琼华兮，树枳棘与薪柴。\n掘荃蕙与射干兮，耘藜藿与蘘荷。\n惜今世其何殊兮，远近思而不同。\n或沉沦其无所达兮，或清激其无所通。\n哀余生之不当兮，独蒙毒而逢尤。\n虽謇謇以申志兮，君乖差而屏之。\n诚惜芳之菲菲兮，反以兹为腐也。\n怀椒聊之蔎蔎兮，乃逢纷以罹诟也。\n叹曰：\n嘉皇既殁终不返兮，山中幽险郢路远兮。\n谗人諓諓孰可愬兮，征夫罔极谁可语兮。\n行吟累欷声喟喟兮，怀忧含戚何侘傺兮。思古\n冥冥深林兮，树木郁郁。\n山参差以崭岩兮，阜杳杳以蔽日。\n悲余心之悁悁兮，目眇眇而遗泣。\n风骚屑以摇木兮，云吸吸以湫戾。\n悲余生之无欢兮，愁倥傯于山陆。\n旦徘徊于长阪兮，夕彷徨而独宿。\n发披披以鬤鬤兮，躬劬劳而瘏悴。\n魂俇俇而南行兮，泣霑襟而濡袂。\n心婵媛而无告兮，口噤闭而不言。\n违郢都之旧闾兮，回湘、沅而远迁。\n念余邦之横陷兮，宗鬼神之无次。\n闵先嗣之中绝兮，心惶惑而自悲。\n聊浮游于山陿兮，步周流于江畔。\n临深水而长啸兮，且倘佯而氾观。\n兴离骚之微文兮，冀灵修之壹悟。\n还余车于南郢兮，复往轨于初古。\n道修远其难迁兮，伤余心之不能已。\n背三五之典刑兮，绝洪范之辟纪。\n播规矩以背度兮，错权衡而任意。\n操绳墨而放弃兮，倾容幸而侍侧。\n甘棠枯于丰草兮，藜棘树于中庭。\n西施斥于北宫兮，仳倠倚于弥楹。\n乌获戚而骖乘兮，燕公操于马圉。\n蒯聩登于清府兮，咎繇弃而在野。\n盖见兹以永叹兮，欲登阶而狐疑。\n乘白水而高骛兮，因徙弛而长词。\n叹曰：\n倘佯垆阪沼水深兮，容与汉渚涕淫淫兮，\n锺牙已死谁为声兮？纤阿不御焉舒情兮，\n曾哀悽欷心离离兮，还顾高丘泣如洒兮。远游\n悲余性之不可改兮，屡惩艾而不迻。\n服觉皓以殊俗兮，貌揭揭以巍巍。\n譬若王侨之乘云兮，载赤霄而凌太清。\n欲与天地参寿兮，与日月而比荣。\n登昆仑而北首兮，悉灵圉而来谒。\n选鬼神于太阴兮，登阊阖于玄阙。\n回朕车俾西引兮，褰虹旗于玉门。\n驰六龙于三危兮，朝西灵于九滨。\n结余轸于西山兮，横飞谷以南征。\n绝都广以直指兮，历祝融于硃冥。\n枉玉衡于炎火兮，委两馆于咸唐。\n贯澒濛以东朅兮，维六龙于扶桑。\n周流览于四海兮，志升降以高驰。\n徵九神于回极兮，建虹采以招指。\n驾鸾凤以上游兮，从玄鹤与鹪明。\n孔鸟飞而送迎兮，腾群鹤于瑶光。\n排帝宫与罗囿兮，升县圃以眩灭。\n结琼枝以杂佩兮，立长庚以继日。\n凌惊雷以轶骇电兮，缀鬼谷于北辰。\n鞭风伯使先驱兮，囚灵玄于虞渊。\n遡高风以低佪兮，览周流于朔方。\n就颛顼而敶辞兮，考玄冥于空桑。\n旋车逝于崇山兮，奏虞舜于苍梧。\n济杨舟于会稽兮，就申胥于五湖。\n见南郢之流风兮，殒余躬于沅湘。\n望旧邦之黯黮兮，时溷浊其犹未央。\n怀兰茝之芬芳兮，妒被离而折之。\n张绛帷以襜襜兮，风邑邑而蔽之。\n日暾暾其西舍兮，阳焱焱而复顾。\n聊假日以须臾兮，何骚骚而自故。\n叹曰：\n譬彼蛟龙乘云浮兮，\n汎淫澒溶纷若雾兮。\n潺湲轇轕雷动电发馺高举兮。\n升虚凌冥沛浊浮清入帝宫兮，\n摇翘奋羽驰风骋雨游无穷兮。\n"}
{"name": "九思", "author": "王逸", "poem": "逢尤\n悲兮愁，哀兮忧！\n天生我兮当闇时，被诼谮兮虚获尤。\n心烦憒兮意无聊，严载驾兮出戏游。\n周八极兮历九州，求轩辕兮索重华。\n世既卓兮远眇眇，握佩玖兮中路躇。\n羡咎繇兮建典谟，懿风后兮受瑞图。\n愍余命兮遭六极，委玉质兮於泥涂。\n遽傽遑兮驱林泽，步屏营兮行丘阿。\n车軏折兮马虺颓，惷怅立兮涕滂沱。\n思丁文兮圣明哲，哀平差兮迷谬愚。\n吕傅举兮殷周兴，忌嚭专兮郢吴虚。\n仰长叹兮气噎结，悒殟绝兮咶复苏。\n虎兕争兮於廷中，豺狼斗兮我之隅。\n云雾会兮日冥晦，飘风起兮扬尘埃。\n走鬯罔兮乍东西，欲窜伏兮其焉如？\n念灵闺兮隩重深，原竭节兮隔无由。\n望旧邦兮路逶随，忧心悄兮志勤劬。\n魂茕茕兮不遑寐，目眽眽兮寤终朝。怨上\n令尹兮謷謷，群司兮譨譨。\n哀哉兮淈淈，上下兮同流。\n菽藟兮蔓衍，芳虈兮挫枯。\n硃紫兮杂乱，曾莫兮别诸。\n倚此兮岩穴，永思兮窈悠。\n嗟怀兮眩惑，用志兮不昭。\n将丧兮玉斗，遗失兮钮枢。\n我心兮煎熬，惟是兮用忧。\n进恶兮九旬，复顾兮彭务。\n拟斯兮二踪，未知兮所投。\n谣吟兮中野，上察兮璇玑。\n大火兮西睨，摄提兮运低。\n雷霆兮硠磕，雹霰兮霏霏。\n奔电兮光晃，凉风兮怆悽。\n鸟兽兮惊骇，相从兮宿栖。\n鸳鸯兮噰噰，狐狸兮徾徾。\n哀吾兮介特，独处兮罔依。\n蝼蛄兮鸣东，蟊蠽兮号西。\n蛓缘兮我裳，蠋入兮我怀。\n虫豸兮夹余，惆怅兮自悲。\n伫立兮忉怛，心结縎兮折摧。疾世\n周徘徊兮汉渚，求水神兮灵女。\n嗟此国兮无良，媒女诎兮謰謱。\n鴳雀列兮譁讙，鸲鹆鸣兮聒余。\n抱昭华兮宝璋，欲衒鬻兮莫取。\n言旋迈兮北徂，叫我友兮配耦。\n日阴曀兮未光，阒睄窕兮靡睹。\n纷载驱兮高驰，将谘询兮皇羲。\n遵河皋兮周流，路变易兮时乖。\n濿沧海兮东游，沐盥浴兮天池。\n访太昊兮道要，云靡贵兮仁义。\n志欣乐兮反征，就周文兮邠歧。\n秉玉英兮结誓，日欲暮兮心悲。\n惟天禄兮不再，背我信兮自违。\n逾陇堆兮渡漠，过桂车兮合黎。\n赴昆山兮馽騄，从邛遨兮栖迟。\n吮玉液兮止渴，齧芝华兮疗饥。\n居嵺廓兮尠畴，远梁昌兮几迷。\n望江汉兮濩渃，心紧絭兮伤怀。\n时昢昢兮且旦，尘莫莫兮未晞。\n忧不暇兮寝食，吒增叹兮如雷。悯上\n哀世兮睩睩，諓諓兮嗌喔。\n众多兮阿媚，骪靡兮成俗。\n贪枉兮党比，贞良兮茕独。\n鹄窜兮枳棘，鹈集兮帷幄。\n罽蕠兮青葱，槁本兮萎落。\n睹斯兮伪惑，心为兮隔错。\n逡巡兮圃薮，率彼兮畛陌。\n川谷兮渊渊，山阜兮峉峉。\n丛林兮崟崟，株榛兮岳岳。\n霜雪兮漼溰，冰冻兮洛泽。\n东西兮南北，罔所兮归薄。\n庇廕兮枯树，匍匐兮岩石。\n蜷跼兮寒局数，独处兮志不申。\n年齿尽兮命迫促，魁垒挤摧兮常困辱。\n含忧强老兮愁无乐，须发苎悴兮顠鬓白。\n思灵泽兮一膏沐，怀兰英兮把琼若，\n待天明兮立踯躅。\n云蒙蒙兮电鯈烁，孤雌惊兮鸣呴呴。\n思怫郁兮肝切剥，忿悁悒兮孰诉告。遭厄\n悼屈子兮遭厄，沉王躬兮湘汨。\n何楚国兮难化，迄于今兮不易。\n士莫志兮羔裘，竞佞谀兮谗阋。\n指正义兮为曲，訿玉璧兮为石。\n殦雕游兮华屋，鵔鸃栖兮柴蔟。\n起奋迅兮奔走，违群小兮謑訽。\n载青云兮上昇，適昭明兮所处。\n蹑天衢兮长驱，踵九阳兮戏荡。\n越云汉兮南济，秣余马兮河鼓。\n云霓纷兮晻翳，参辰回兮颠倒。\n逢流星兮问路，顾我指兮从左。\n俓娵觜兮直驰，御者迷兮失轨。\n遂踢达兮邪造，与日月兮殊道。\n志阏绝兮安如，哀所求兮不耦。\n攀天阶兮下视，见鄢郢兮旧宇。\n意逍遥兮欲归，众秽盛兮沓沓。\n思哽饐兮诘诎，涕流澜兮如雨。悼乱\n嗟嗟兮悲夫，殽乱兮纷挐。\n茅丝兮同综，冠屦兮共絇。\n督万兮侍宴，周邵兮负刍。\n白龙兮见射，灵龟兮执拘。\n仲尼兮困厄，邹衍兮幽囚。\n伊余兮念兹，奔遁兮隐居。\n将升兮高山，上有兮猴猿。\n欲入兮深谷，下有兮虺蛇。\n左见兮鸣鵙，右睹兮呼枭。\n惶悸兮失气，踊跃兮距跳。\n便旋兮中原，仰天兮增叹。\n菅蒯兮楙莽，雚苇兮仟眠。\n鹿蹊兮躖躖，貒貉兮蟫蟫。\n鹯鹞兮轩轩，鹑鹌兮甄甄。\n哀我兮寡独，靡有兮齐伦。\n意欲兮沉吟，迫日兮黄昏。\n玄鹤兮高飞，曾逝兮青冥。\n鶬鶊兮喈喈，山鹊兮嚶嚶。\n鸿鸬兮振翅，归雁兮于征。\n吾志兮觉悟，怀我兮圣京。\n垂屣兮将起，跓俟兮硕明。伤时\n惟昊天兮昭灵，阳气发兮清明。\n风習習兮和暖，百草萌兮华荣。\n堇荼茂兮扶疏，蘅芷彫兮莹嫇。\n愍贞良兮遇害，将夭折兮碎糜。\n时混混兮浇饡，哀当世兮莫知。\n览往昔兮俊彦，亦诎辱兮系纍。\n管束缚兮桎梏，百贸易兮传卖。\n遭桓缪兮识举，才德用兮列施。\n且从容兮自慰，玩琴书兮游戏。\n迫中国兮迮陿，吾欲之兮九夷。\n超五岭兮嵯峨，观浮石兮崔嵬。\n陟丹山兮炎野，屯余车兮黄支。\n就祝融兮稽疑，嘉己行兮无为。\n乃回朅兮北逝，遇神孈兮宴娭。\n欲静居兮自娱，心愁慼兮不能。\n放余辔兮策驷，忽飙腾兮浮云。\n蹠飞杭兮越海，从安期兮蓬莱。\n缘天梯兮北上，登太一兮玉台。\n使素女兮鼓簧，乘戈和兮讴谣。\n声噭誂兮清和，音晏衍兮要婬。\n咸欣欣兮酣乐，余眷眷兮独悲。\n顾章华兮太息，志恋恋兮依依。哀岁\n旻天兮清凉，玄气兮高朗。\n北风兮潦洌，草木兮苍唐。\n蛜蚗兮噍噍，蝍蛆兮穰穰。\n岁忽忽兮惟暮，余感时兮悽怆。\n伤俗兮泥浊，矇蔽兮不章。\n宝彼兮沙砾，捐此兮夜光。\n椒瑛兮湟汙，葈耳兮充房。\n摄衣兮缓带，操我兮墨阳。\n昇车兮命仆，将驰兮四荒。\n下堂兮见虿，出门兮触螽。\n巷有兮蚰蜓，邑多兮螳螂。\n睹斯兮嫉贼，心为兮切伤。\n俛念兮子胥，仰怜兮比干。\n投剑兮脱冕，龙屈兮蜿蟤。\n潜藏兮山泽，匍匐兮丛攒。\n窥见兮溪涧，流水兮沄沄。\n鼋鼍兮欣欣，鱣鲇兮延延。\n群行兮上下，骈罗兮列陈。\n自恨兮无友，特处兮茕茕。\n冬夜兮陶陶，雨雪兮冥冥。\n神光兮颎颎，鬼火兮荧荧。\n修德兮困控，愁不聊兮遑生。\n忧纡兮郁郁，恶所兮写情。守志\n陟玉峦兮逍遥，览高冈兮峣峣。\n桂树列兮纷敷，吐紫华兮布条。\n实孔鸾兮所居，今其集兮惟鸮。\n乌鹊惊兮哑哑，余顾盼兮怊怊。\n彼日月兮闇昧，障覆天兮祲氛。\n伊我后兮不聪，焉陈诚兮效忠。\n摅羽翮兮超俗，游陶遨兮养神。\n乘六蛟兮蜿蝉，遂驰骋兮升云。\n扬彗光兮为旗，秉电策兮为鞭。\n朝晨发兮鄢郢，食时至兮增泉。\n绕曲阿兮北次，造我车兮南端。\n谒玄黄兮纳贽，崇忠贞兮弥坚。\n历九宫兮遍观，睹秘藏兮宝珍。\n就传说兮骑龙，与织女兮合婚。\n举天罼兮掩邪，彀天弧兮射奸。\n随真人兮翱翔，食元气兮长存。\n望太微兮穆穆，睨三阶兮炳分。\n相辅政兮成化，建烈业兮垂勋。\n目瞥瞥兮西没，道遐回兮阻叹。\n志稸积兮未通，怅敞罔兮自怜。\n乱曰：\n天庭明兮云霓藏，三光朗兮镜万方。\n斥蜥蜴兮进龟龙，策谋从兮翼机衡。\n配稷契兮恢唐功，嗟英俊兮未为双。\n"}
{"name": "天地", "author": "刘彻", "poem": "天地并况，惟予有慕，爰熙紫坛，思求厥路。\n恭承禋祀，缊豫为纷，黼绣周张，承神至尊。\n千童罗舞成八溢，合好效欢虞泰一。\n九歌毕奏斐然殊，鸣琴竽瑟会轩朱。\n璆磬金鼓，灵其有喜，百官济济，各敬厥事。\n盛牲实俎进闻膏，神奄留，临须摇。\n长丽前掞光耀明，寒暑不忒况皇章。\n展诗应律鋗玉鸣，函宫吐角激徵清。\n发梁扬羽申以商，造兹新音永久长。\n声气远条凤鸟翔，神夕奄虞盖孔享。"}
{"name": "日出入", "author": "佚名", "poem": "日出入安穷？时世不与人同。\n故春非我春，夏非我夏，\n秋非我秋，冬非我冬。\n泊如四海之池，遍观是邪谓何？\n吾知所乐，独乐六龙，\n六龙之调，使我心若。\n訾黄其何不徕下。"}
{"name": "天马二首·其一", "author": "刘彻", "poem": "太一况，天马下，沾赤汗，沫流赭。\n志俶傥，精权奇，籋浮云，晻上驰。\n体容与，迣万里，今安匹，龙为友。"}
{"name": "天马二首·其二", "author": "刘彻", "poem": "天马徕，从西极，涉流沙，九夷服。\n天马徕，出泉水，虎脊两，化若鬼。\n天马徕，历无草，径千里，循东道。\n天马徕，执徐时，将摇举，谁与期？\n天马徕，开远门，竦予身，逝昆仑。\n天马徕，龙之媒，游阊阖，观玉台。"}
{"name": "天门", "author": "佚名", "poem": "天门开，詄荡荡，穆并骋，以临飨。\n光夜烛，德信著，灵浸鸿，长生豫。\n太朱涂广，夷石为堂，饰玉梢以舞歌，体招摇若永望。\n星留俞，塞陨光，照紫幄，珠烦黄。\n幡比翅回集，贰双飞常羊。\n月穆穆以金波，日华耀以宣明。\n假清风轧忽，激长至重觞。\n神裴回若留放，殣冀亲以肆章。\n函蒙祉福常若期，寂谬上天知厥时。\n泛泛滇滇从高斿，殷勤此路胪所求。\n佻正嘉古弘以昌，休嘉砰隐溢四方。\n专精厉意逝九阂，纷云六幕浮大海。"}
{"name": "青阳", "author": "佚名", "poem": "青阳开动，根荄以遂，膏润并爱，跂行毕逮。\n霆声发荣，壧处顷听，枯槁复产，乃成厥命。\n众庶熙熙，施及夭胎，群生啿噬，惟春之祺。"}
{"name": "景星", "author": "佚名", "poem": "景星显见，信星彪列，象载昭庭，日亲以察。\n参侔开阖，爰推本纪，汾脽出鼎，皇佑元始。\n五音六律，依韦飨昭，杂变并会，雅声远姚。\n空桑琴瑟结信成，四兴递代八风生。\n殷殷钟石羽龠鸣。河龙供鲤醇牺牲。\n百末旨酒布兰生。泰尊柘浆析朝酲。\n微感心攸通修名，周流常羊思所并。\n穰穰复正直往宁，冯蠵切和疏写平。\n上天布施后土成，穰穰丰年四时荣。"}
{"name": "华晔晔", "author": "刘彻", "poem": "华晔晔，固灵根。\n神之斿，过天门，车千乘，敦昆仑。\n神之出，排玉房，周流杂，拔兰堂。\n神之行，旌容容，骑沓沓，般纵纵。\n神之徕，泛翊翊，甘露降，庆云集。\n神之揄，临坛宇，九疑宾，夔龙舞。\n神安坐，翔吉时，共翊翊，合所思。\n神嘉虞，申贰觞，福滂洋，迈延长。\n沛施佑，汾之阿，扬金光，横泰河，莽若云，增阳波。\n遍胪欢，腾天歌。"}
{"name": "朱鹭", "author": "佚名", "poem": "朱鹭，鱼以乌。路訾邪鹭何食？食茄下。不之食，不以吐，将以问诛者。"}
{"name": "战城南", "author": "佚名", "poem": "战城南，死郭北，野死不葬乌可食。\n为我谓乌：且为客豪！\n野死谅不葬，腐肉安能去子逃？\n水深激激，蒲苇冥冥；\n枭骑战斗死，驽马徘徊鸣。\n梁筑室，何以南？何以北？\n禾黍不获君何食？愿为忠臣安可得？\n思子良臣，良臣诚可思：\n朝行出攻，暮不夜归！"}
{"name": "巫山高", "author": "佚名", "poem": "巫山高，高以大；淮水深，难以逝。\n我欲东归，害梁不为？\n我集无高曳，水何梁汤汤回回。\n临水远望，泣下沾衣。\n远道之人心思归，谓之何！"}
{"name": "上陵", "author": "佚名", "poem": "上陵何美美，下津风以寒。\n问客从何来，言从水中央。\n桂树为君船，青丝为君笮，木兰为君棹，黄金错其间。\n沧海之雀赤翅鸿，白雁随。\n山林乍开乍合，曾不知日月明。\n醴泉之水，光泽何蔚蔚。\n芝为车，龙为马，览遨游，四海外。\n甘露初二年，芝生铜池中，仙人下来饮，延寿千万岁。"}
{"name": "有所思", "author": "佚名", "poem": "有所思，乃在大海南。\n何用问遗君，双珠玳瑁簪。\n用玉绍缭之。\n闻君有他心，拉杂摧烧之。\n摧烧之，当风扬其灰！\n从今以往，勿复相思，相思与君绝！\n鸡鸣狗吠，兄嫂当知之。\n妃呼狶！\n秋风肃肃晨风飔，东方须臾高知之！"}
{"name": "雉子班", "author": "佚名", "poem": "雉子，班如此。之于雉梁。无以吾翁孺，雉子。知得雉子高蜚止，黄鹄蜚，之以千里，王可思。雄来蜚从雌，视子趋一雉。雉子，车大驾马滕，被王送行所中。尧羊蜚从王孙行。"}
{"name": "临高台", "author": "佚名", "poem": "临高台以轩，下有清水清且寒。\n江有香草目以兰，黄鹄高飞离哉翻。\n关弓射鹄，令我主寿万年。"}
{"name": "上之回", "author": "佚名", "poem": "三十六离宫，楼台与天通。\n阁道步行月，美人愁烟空。\n恩疏宠不及，桃李伤春风。\n淫乐意何极，金舆向回中。\n万乘出黄道，千旗扬彩虹。\n前军细柳北，后骑甘泉东。\n岂问渭川老，宁邀襄野童。\n但慕瑶池宴，归来乐未穷。"}
{"name": "战城南", "author": "吴均", "poem": "躞蹀青骊马，往战城南畿。\n五历鱼丽阵，三入九重围。\n名慑武安将，血污秦王衣。\n为君意气重，无功终不归。"}
{"name": "战城南", "author": "卢照邻", "poem": "将军出紫塞，冒顿在乌贪。\n笳喧雁门北，阵翼龙城南。\n雕弓夜宛转，铁骑晓参驔。\n应须驻白日，为待战方酣。"}
{"name": "战城南", "author": "李白", "poem": "去年战，桑干源，今年战，葱河道。\n洗兵条支海上波，放马天山雪中草。\n万里长征战，三军尽衰老。\n匈奴以杀戮为耕作，古来唯见白骨黄沙田。\n秦家筑城避胡处，汉家还有烽火燃。\n烽火燃不息，征战无已时。\n野战格斗死，败马号鸣向天悲。\n乌鸢啄人肠，衔飞上挂枯树枝。\n士卒涂草莽，将军空尔为。\n乃知兵者是凶器，圣人不得已而用之。"}
{"name": "将进酒", "author": "李贺", "poem": "琉璃钟，琥珀浓，小槽酒滴真珠红。\n烹龙炮凤玉脂泣，罗帏绣幕围香风。\n吹龙笛，击鼍鼓；皓齿歌，细腰舞。\n况是青春日将暮，桃花乱落如红雨。\n劝君终日酩酊醉，酒不到刘伶坟上土。"}
{"name": "君马黄", "author": "李白", "poem": "君马黄，我马白。\n马色虽不同，人心本无隔。\n共作游冶盘，双行洛阳陌。\n长剑既照曜，高冠何赩赫。\n各有千金裘，俱为五侯客。\n猛虎落陷阱，壮夫时屈厄。\n相知在急难，独好亦何益。"}
{"name": "芳树", "author": "李爽", "poem": "芳树千株发，摇荡三阳时。\n气软来风易，枝繁度鸟迟。\n春至花如锦，夏近叶成帷。\n欲寄边城客，路远谁能持。"}
{"name": "芳树", "author": "萧衍", "poem": "绿树始摇芳，芳生非一叶。\n一叶度春风，芳芳自相接。\n色杂乱参差，众花纷重叠。\n重叠不可思，思此谁能惬。"}
{"name": "木兰诗", "author": "佚名", "poem": "　　唧唧复唧唧，木兰当户织。不闻机杼声，唯闻女叹息。　　问女何所思，问女何所忆。女亦无所思，女亦无所忆。昨夜见军帖，可汗大点兵，军书十二卷，卷卷有爷名。阿爷无大儿，木兰无长兄，愿为市鞍马，从此替爷征。　　东市买骏马，西市买鞍鞯，南市买辔头，北市买长鞭。旦辞爷娘去，暮宿黄河边，不闻爷娘唤女声，但闻黄河流水鸣溅溅。旦辞黄河去，暮至黑山头，不闻爷娘唤女声，但闻燕山胡骑鸣啾啾。　　万里赴戎机，关山度若飞。朔气传金柝，寒光照铁衣。将军百战死，壮士十年归。　　归来见天子，天子坐明堂。策勋十二转，赏赐百千强。可汗问所欲，木兰不用尚书郎，愿驰千里足，送儿还故乡。　　爷娘闻女来，出郭相扶将；阿姊闻妹来，当户理红妆；小弟闻姊来，磨刀霍霍向猪羊。开我东阁门，坐我西阁床。脱我战时袍，著我旧时裳。当窗理云鬓，对镜帖花黄。出门看火伴，火伴皆惊忙：同行十二年，不知木兰是女郎。　　雄兔脚扑朔，雌兔眼迷离；双兔傍地走，安能辨我是雄雌？"}
{"name": "折杨柳", "author": "李白", "poem": "垂杨拂绿水，摇艳东风年。\n花明玉关雪，叶暖金窗烟。\n美人结长想，对此心凄然。\n攀条折春色，远寄龙庭前。"}
{"name": "紫骝马", "author": "李白", "poem": "紫骝行且嘶，双翻碧玉蹄。\n临流不肯渡，似惜锦障泥。\n白雪关山远，黄云海戍迷。\n挥鞭万里去，安得念春闺。"}
{"name": "公无渡河", "author": "李白", "poem": "黄河西来决昆仑，咆哮万里触龙门。\n波滔天，尧咨嗟。\n大禹理百川，儿啼不窥家。\n杀湍湮洪水，九州始蚕麻。\n其害乃去，茫然风沙。\n被发之叟狂而痴，清晨临流欲奚为。\n旁人不惜妻止之，公无渡河苦渡之。\n虎可搏，河难凭，公果溺死流海湄。\n有长鲸白齿若雪山，公乎公乎挂罥于其间。\n箜篌所悲竟不还。"}
{"name": "登高丘而望远", "author": "李白", "poem": "登高丘，望远海。\n六鳌骨已霜，三山流安在？\n扶桑半摧折，白日沈光彩。\n银台金阙如梦中，秦皇汉武空相待。\n精卫费木石，鼋鼍无所凭。\n君不见骊山茂陵尽灰灭，牧羊之子来攀登。\n盗贼劫宝玉，精灵竟何能？\n穷兵黩武今如此，鼎湖飞龙安可乘？"}
{"name": "东光", "author": "佚名", "poem": "东光乎，苍梧何不乎。\n苍梧多腐粟，无益诸军粮。\n诸军游荡子，早行多悲伤。"}
{"name": "饮马长城窟行", "author": "佚名", "poem": "青青河畔草，绵绵思远道。\n远道不可思，夙昔梦见之。\n梦见在我傍，忽觉在他乡。\n他乡各异县，辗转不相见。\n枯桑知天风，海水知天寒。\n入门各自媚，谁肯相为言？\n客从远方来，遗我双鲤鱼。\n呼儿烹鲤鱼，中有尺素书。\n长跪读素书，书中竟何如？\n上言加餐食，下言长相忆。"}
{"name": "薤露", "author": "佚名", "poem": "薤上露，何易晞。\n露晞明朝更复落，人死一去何时归。"}
{"name": "陌上桑", "author": "李白", "poem": "美女渭桥东，春还事蚕作。\n五马如飞龙，青丝结金络。\n不知谁家子，调笑来相谑。\n妾本秦罗敷，玉颜艳名都。\n绿条映素手，采桑向城隅。\n使君且不顾，况复论秋胡。\n寒螀爱碧草，鸣凤栖青梧。\n托心自有处，但怪傍人愚。\n徒令白日暮，高驾空踟蹰。"}
{"name": "长歌行", "author": "陆机", "poem": "逝矣经天日，悲哉带地川。\n寸阴无停晷，尺波岂徒旋。\n年往迅劲矢，时来亮急弦。\n远期鲜克及，盈数固希全。\n容华夙夜零，体泽坐自捐。\n兹物苟难停，吾寿安得延。\n俛仰逝将过，倏忽几何间。\n慷慨亦焉诉，天道良自然。\n但恨功名薄，竹帛无所宣。\n迨及岁未暮，长歌乘我闲。"}
{"name": "长歌行", "author": "李白", "poem": "桃李待日开，荣华照当年。\n东风动百物，草木尽欲言。\n枯枝无丑叶，涸水吐清泉。\n大力运天地，羲和无停鞭。\n功名不早著，竹帛将何宣。\n桃李务青春，谁能贳白日。\n富贵与神仙，蹉跎成两失。\n金石犹销铄，风霜无久质。\n畏落日月后，强欢歌与酒。\n秋霜不惜人，倏忽侵蒲柳。"}
{"name": "薤露", "author": "曹操", "poem": "惟汉廿二世，所任诚不良。\n沐猴而冠带，知小而谋强。\n犹豫不敢断，因狩执君王。\n白虹为贯日，己亦先受殃。\n贼臣持国柄，杀主灭宇京。\n荡覆帝基业，宗庙以燔丧。\n播越西迁移，号泣而且行。\n瞻彼洛城郭，微子为哀伤。"}
{"name": "薤露", "author": "曹植", "poem": "天地无穷极，阴阳转相因。\n人居一世间，忽若风吹尘。\n愿得展功勤，输力于明君。\n怀此王佐才，慷慨独不群。\n鳞介尊神龙，走兽宗麒麟。\n虫兽犹知德，何况于士人。\n孔氏删诗书，王业粲已分。\n骋我径寸翰，流藻垂华芬。"}
{"name": "蒿里", "author": "佚名", "poem": "蒿里谁家地，聚敛魂魄无贤愚。\n鬼伯一何相催促，人命不得少踟蹰。"}
{"name": "短歌行", "author": "陆机", "poem": "置酒高堂，悲歌临觞。\n人寿几何，逝如朝霜。\n时无重至，华不再阳。\n苹以春晖，兰以秋芳。\n来日苦短，去日苦长。\n今我不乐，蟋蟀在房。\n乐以会兴，悲以别章。\n岂曰无感，忧为子忘。\n我酒既旨，我肴既臧。\n短歌可咏，长夜无荒。"}
{"name": "短歌行", "author": "李白", "poem": "白日何短短，百年苦易满。\n苍穹浩茫茫，万劫太极长。\n麻姑垂两鬓，一半已成霜。\n天公见玉女，大笑亿千场。\n吾欲揽六龙，回车挂扶桑。\n北斗酌美酒，劝龙各一觞。\n富贵非所愿，与人驻颜光。"}
{"name": "猛虎行", "author": "陆机", "poem": "渴不饮盗泉水，热不息恶木阴。\n恶木岂无枝？志士多苦心。\n整驾肃时命，杖策将远寻。\n饥食猛虎窟，寒栖野雀林。\n日归功未建，时往岁载阴。\n崇云临岸骇，鸣条随风吟。\n静言幽谷底，长啸高山岑。\n急弦无懦响，亮节难为音。\n人生诚未易，曷云开此衿？\n眷我耿介怀，俯仰愧古今。"}
{"name": "猛虎行", "author": "李白", "poem": "朝作猛虎行，暮作猛虎吟。\n肠断非关陇头水，泪下不为雍门琴。\n旌旗缤纷两河道，战鼓惊山欲倾倒。\n秦人半作燕地囚，胡马翻衔洛阳草。\n一输一失关下兵，朝降夕叛幽蓟城。\n巨鳌未斩海水动，鱼龙奔走安得宁。\n颇似楚汉时，翻覆无定止。\n朝过博浪沙，暮入淮阴市。\n张良未遇韩信贫，刘项存亡在两臣。\n暂到下邳受兵略，来投漂母作主人。\n贤哲栖栖古如此，今时亦弃青云士。\n有策不敢犯龙鳞，窜身南国避胡尘。\n宝书长剑挂高阁，金鞍骏马散故人。\n昨日方为宣城客，掣铃交通二千石。\n有时六博快壮心，绕床三匝呼一掷。\n楚人每道张旭奇，心藏风云世莫知。\n三吴邦伯多顾盼，四海雄侠皆相推。\n萧曹曾作沛中吏，攀龙附凤当有时。\n溧阳酒楼三月春，杨花漠漠愁杀人。\n胡人绿眼吹玉笛，吴歌白纻飞梁尘。\n丈夫相见且为乐，槌牛挝鼓会众宾。\n我从此去钓东海，得鱼笑寄情相亲。"}
{"name": "对酒行", "author": "李白", "poem": "松子栖金华，安期入蓬海。\n此人古之仙，羽化竟何在。\n浮生速流电，倏忽变光彩。\n天地无凋换，容颜有迁改。\n对酒不肯饮，含情欲谁待。"}
{"name": "燕歌行", "author": "曹丕", "poem": "别日何易会日难，山川悠远路漫漫。\n郁陶思君未敢言，寄声浮云往不还。\n涕零雨面毁形颜，谁能怀忧独不叹。\n展诗清歌仰自宽，乐往哀来摧肺肝。\n耿耿伏枕不能眠，披衣出户步东西。\n仰看星月观云间，飞鸽晨鸣声可怜，留连顾怀不能存。"}
{"name": "从军行", "author": "李白", "poem": "百战沙场碎铁衣，城南已合数重围。 \n突营射杀呼延将，独领残兵千骑归。"}
{"name": "鞠歌行", "author": "李白", "poem": "玉不自言如桃李，鱼目笑之卞和耻。\n楚国青蝇何太多，连城白璧遭谗毁。\n荆山长号泣血人，忠臣死为刖足鬼。\n听曲知甯戚，夷吾因小妻。\n秦穆五羊皮，买死百里奚。\n洗拂青云上，当时贱如泥。\n朝歌鼓刀叟，虎变磻溪中。\n一举钓六合，遂荒营丘东。\n平生渭水曲，谁识此老翁。\n奈何今之人，双目送飞鸿。"}
{"name": "吁嗟篇", "author": "曹植", "poem": "吁嗟此转蓬，居世何独然。\n长去本根逝，夙夜无休闲。\n东西经七陌，南北越九阡。\n卒遇回风起，吹我入云间。\n自谓终天路，忽然下沉渊。\n惊飙接我出，故归彼中田。\n当南而更北，谓东而反西。\n宕宕当何依，忽亡而复存。\n飘飘周八泽，连翩历五山。\n流转无恒处，谁知吾苦艰。\n愿为中林草，秋随野火燔。\n糜灭岂不痛，愿与株荄连。"}
{"name": "豫章行苦相篇", "author": "傅玄", "poem": "苦相身为女，卑陋难再陈。\n男儿当门户，堕地自生神。\n雄心志四海，万里望风尘。\n女育无欣爱，不为家所珍。\n长大逃深室，藏头羞见人。\n垂泪适他乡，忽如雨绝云。\n低头和颜色，素齿结朱唇。\n跪拜无复数，婢妾如严宾。\n情合同云汉，葵藿仰阳春。\n心乖甚水火，百恶集其身。\n玉颜随年变，丈夫多好新。\n昔为形与影，今为胡与秦。\n胡秦时相见，一绝逾参辰。"}
{"name": "豫章行", "author": "李白", "poem": "胡风吹代马，北拥鲁阳关。\n吴兵照海雪，西讨何时还。\n半渡上辽津，黄云惨无颜。\n老母与子别，呼天野草间。\n白马绕旌旗，悲鸣相追攀。\n白杨秋月苦，早落豫章山。\n本为休明人，斩虏素不闲。\n岂惜战斗死，为君扫凶顽。\n精感石没羽，岂云惮险艰。\n楼船若鲸飞，波荡落星湾。\n此曲不可奏，三军鬓成斑。"}
{"name": "相逢行", "author": "佚名", "poem": "相逢狭路间，道隘不容车。\n不知何年少？夹毂问君家。\n君家诚易知，易知复难忘；\n黄金为君门，白玉为君堂。\n堂上置樽酒，作使邯郸倡。\n中庭生桂树，华灯何煌煌。\n兄弟两三人，中子为侍郎；\n五日一来归，道上自生光；\n黄金络马头，观者盈道傍。\n入门时左顾，但见双鸳鸯；\n鸳鸯七十二，罗列自成行。\n音声何噰噰，鹤鸣东西厢。\n大妇织绮罗，中妇织流黄；\n小妇无所为，挟瑟上高堂：\n“丈人且安坐，调丝方未央。”"}
{"name": "相逢行二首", "author": "李白", "poem": "朝骑五花马，谒帝出银台。\n秀色谁家子，云车珠箔开。\n金鞭遥指点，玉勒近迟回。\n夹毂相借问，疑从天上来。\n蹙入青绮门，当歌共衔杯。\n衔杯映歌扇，似月云中见。\n相见不得亲，不如不相见。\n相见情已深，未语可知心。\n胡为守空闺，孤眠愁锦衾。\n锦衾与罗帏，缠绵会有时。\n春风正澹荡，暮雨来何迟。\n愿因三青鸟，更报长相思。\n光景不待人，须臾发成丝。\n当年失行乐，老去徒伤悲。\n持此道密意，毋令旷佳期。 相逢红尘内，高揖黄金鞭。\n万户垂杨里，君家阿那边。"}
{"name": "塘上行", "author": "甄宓", "poem": "蒲生我池中，其叶何离离。\n傍能行仁义，莫若妾自知。\n众口铄黄金，使君生别离。\n念君去我时，独愁常苦悲。\n想见君颜色，感结伤心脾。\n念君常苦悲，夜夜不能寐。\n莫以豪贤故，弃捐素所爱。\n莫以鱼肉贱，弃捐葱与薤。\n莫以麻枲贱，弃捐菅与蒯。\n出亦复苦愁，入亦复苦愁。\n边地多悲风，树木何修修。\n从君致独乐，延年寿千秋。"}
{"name": "上留田行", "author": "李白", "poem": "行至上留田，孤坟何峥嵘。\n积此万古恨，春草不复生。\n悲风四边来，肠断白杨声。\n借问谁家地，埋没蒿里茔。\n古老向余言，言是上留田，蓬科马鬣今已平。 \n昔之弟死兄不葬，他人于此举铭旌。\n一鸟死，百鸟鸣。一兽走，百兽惊。\n桓山之禽别离苦，欲去回翔不能征。\n田氏仓卒骨肉分，青天白日摧紫荆。\n交柯之木本同形，东枝憔悴西枝荣。\n无心之物尚如此，参商胡乃寻天兵。\n孤竹延陵，让国扬名。\n高风缅邈，颓波激清。\n尺布之谣，塞耳不能听。"}
{"name": "妇病行", "author": "佚名", "poem": "妇病连年累岁，传呼丈人前一言。\n当言未及得言，不知泪下一何翩翩。\n“属累君两三孤子，莫我儿饥且寒，\n有过慎莫笪笞，行当折摇，思复念之！”\n乱曰：抱时无衣，襦复无里。\n闭门塞牖，舍孤儿到市。\n道逢亲交，泣坐不能起。\n从乞求与孤儿买饵，对交啼泣，泪不可止：“我欲不伤悲不能已。”\n探怀中钱持授交。\n入门见孤儿，啼索其母抱。\n徘徊空舍中，“行复尔耳，弃置勿复道！”"}
{"name": "野田黄雀行", "author": "李白", "poem": "游莫逐炎洲翠，栖莫近吴宫燕。\n吴宫火起焚巢窠，炎洲逐翠遭网罗。\n萧条两翅蓬蒿下，纵有鹰鹯奈若何。"}
{"name": "野田黄雀行", "author": "曹植", "poem": "高树多悲风，海水扬其波。\n利剑不在掌，结友何须多？\n不见篱间雀，见鹞自投罗。\n罗家得雀喜，少年见雀悲。\n拔剑捎罗网，黄雀得飞飞。\n飞飞摩苍天，来下谢少年。"}
{"name": "门有万里客行", "author": "曹植", "poem": "门有万里客，问君何乡人。\n褰裳起从之，果得心所亲。\n挽裳对我泣，太息前自陈。\n本是朔方士，今为吴越民。\n行行将复行，去去适西秦。"}
{"name": "门有车马客行", "author": "陆机", "poem": "门有车马客，驾言发故乡。\n念君久不归，濡迹涉江湘。\n投袂赴门涂，揽衣不及裳。\n拊膺携客泣，掩泪叙温凉。\n借问邦族间，恻怆论存亡。\n亲友多零落，旧齿皆凋丧。\n市朝互迁易，城阙或丘荒。\n坟垄日月多，松柏郁茫茫。\n天道信崇替，人生安得长。\n慷慨惟平生，俯仰独悲伤。"}
{"name": "门有车马客行", "author": "鲍照", "poem": "门有车马客，问君何乡士。\n捷步往相讯，果得旧邻里。\n凄凄声中情，慊慊增下俚。\n语昔有故悲，论今无新喜。\n清晨相访慰，日暮不能已。\n欢戚竞寻叙，谈调何终止。\n辞端竟未究，忽唱分途始。\n前悲尚未弭，后戚方复起。\n嘶声盈我口，谈言在我耳。\n“手迹可传心，愿尔笃行李。”"}
{"name": "门有车马客行", "author": "李白", "poem": "门有车马宾，金鞍曜朱轮。\n谓从丹霄落，乃是故乡亲。\n呼儿扫中堂，坐客论悲辛。\n对酒两不饮，停觞泪盈巾。\n叹我万里游，飘飘三十春。\n空谈帝王略，紫绶不挂身。\n雄剑藏玉匣，阴符生素尘。\n廓落无所合，流离湘水滨。\n借问宗党间，多为泉下人。\n生苦百战役，死托万鬼邻。\n北风扬胡沙，埋翳周与秦。\n大运且如此，苍穹宁匪仁。\n恻怆竟何道，存亡任大钧。"}
{"name": "白头吟", "author": "卓文君", "poem": "皑如山上雪，皎若云间月。\n闻君有两意，故来相决绝。\n今日斗酒会，明旦沟水头。\n躞蹀御沟上，沟水东西流。\n凄凄复凄凄，嫁娶不须啼。\n愿得一心人，白头不相离。\n竹竿何袅袅，鱼尾何簁簁！\n男儿重意气，何用钱刀为！"}
{"name": "代白头吟", "author": "鲍照", "poem": "直如朱丝绳，清如玉壶冰。\n何惭宿昔意，猜恨坐相仍。\n人情贱恩旧，世义逐衰兴。\n毫发一为瑕，丘山不可胜。\n食苗实硕鼠，点白信苍蝇。\n凫鹄远成美，薪刍前见凌。\n申黜褒女进，班去赵姬升。\n周王日沦惑，汉帝益嗟称。\n心赏犹难恃，貌恭岂易凭。\n古来共如此，非君独抚膺。"}
{"name": "代悲白头翁", "author": "刘希夷", "poem": "洛阳城东桃李花，飞来飞去落谁家？\n洛阳女儿惜颜色，坐见落花长叹息。\n今年花落颜色改，明年花开复谁在？\n已见松柏摧为薪，更闻桑田变成海。\n古人无复洛城东，今人还对落花风。\n年年岁岁花相似，岁岁年年人不同。\n寄言全盛红颜子，应怜半死白头翁。\n此翁白头真可怜，伊昔红颜美少年。\n公子王孙芳树下，清歌妙舞落花前。\n光禄池台文锦绣，将军楼阁画神仙。\n一朝卧病无相识，三春行乐在谁边？\n宛转蛾眉能几时？须臾鹤发乱如丝。\n但看古来歌舞地，唯有黄昏鸟雀悲。"}
{"name": "白头吟", "author": "李白", "poem": "锦水东北流，波荡双鸳鸯。\n雄巢汉宫树，雌弄秦草芳。\n宁同万死碎绮翼，不忍云间两分张。\n此时阿娇正娇妒，独坐长门愁日暮。\n但愿君恩顾妾深，岂惜黄金买词赋。\n相如作赋得黄金，丈夫好新多异心。\n一朝将聘茂陵女，文君因赠白头吟。\n东流不作西归水，落花辞条归故林。\n兔丝固无情，随风任倾倒。\n谁使女萝枝，而来强萦抱。\n两草犹一心，人心不如草。\n莫卷龙须席，从他生网丝。\n且留琥珀枕，或有梦来时。\n覆水再收岂满杯，弃妾已去难重回。\n古来得意不相负，只今惟见青陵台。"}
{"name": "梁甫吟", "author": "陆机", "poem": "玉衡固已骖，羲和若飞凌。\n四运循环转，寒暑自相承。\n冉冉年时暮，迢迢天路征。\n招摇东北指，大火西南升。\n悲风无绝响，玄云互相仍。\n丰水凭川结，零露弥天凝。\n年命特相逝，庆云鲜克乘。\n履信多愆期，思顺焉足凭。\n慷慨临川响，非此孰为兴。\n哀吟梁甫颠，慷慨独抚膺。"}
{"name": "东武吟", "author": "李白", "poem": "好古笑流俗，素闻贤达风。\n方希佐明主，长揖辞成功。\n白日在高天，回光烛微躬。\n恭承凤凰诏，欻起云萝中。\n清切紫霄迥，优游丹禁通。\n君王赐颜色，声价凌烟虹。\n乘舆拥翠盖，扈从金城东。\n宝马丽绝景，锦衣入新丰。\n依岩望松雪，对酒鸣丝桐。\n因学扬子云，献赋甘泉宫。\n天书美片善，清芬播无穷。\n归来入咸阳，谈笑皆王公。\n一朝去金马，飘落成飞蓬。\n宾客日疏散，玉樽亦已空。\n才力犹可倚，不惭世上雄。\n闲作东武吟，曲尽情未终。\n书此谢知己，吾寻黄绮翁。"}
{"name": "王昭君二首", "author": "李白", "poem": "汉家秦地月，流影照明妃。\n一上玉关道，天涯去不归。\n汉月还从东海出，明妃西嫁无来日。\n燕支长寒雪作花，蛾眉憔悴没胡沙。\n生乏黄金枉图画，死留青冢使人嗟。昭君拂玉鞍，上马啼红颊。\n今日汉宫人，明朝胡地妾。"}
{"name": "王明君", "author": "石崇", "poem": "我本汉家子，将适单于庭。\n辞决未及终，前驱已抗旌。\n仆御涕流离，辕马悲且鸣。\n哀郁伤五内，泣泪沾朱缨。\n行行日已远，遂造匈奴城。\n延我于穹庐，加我阏氏名。\n殊类非所安，虽贵非所荣。\n父子见陵辱，对之惭且惊。\n杀身良不易，默默以苟生。\n苟生亦何聊，积思常愤盈。\n愿假飞鸿翼，弃之以遐征。\n飞鸿不我顾，伫立以屏营。\n昔为匣中玉，今为粪上英。\n朝华不足欢，甘与秋草并。\n传语后世人，远嫁难为情。"}
{"name": "艳歌何尝行", "author": "佚名", "poem": "　　飞来双白鹄，乃从西北来。十十五五，罗列成行。妻卒被病，行不能相随。五里一返顾，六里一徘徊。“吾欲衔汝去，口噤不能开；吾欲负汝去，毛羽何摧颓。乐哉新相知，忧来生别离。躇蹰顾群侣，泪下不自知。”“念与君别离，气结不能言。各各重自爱，道远归还难。”“妾当守空房，闭门下重关。若生当相见，亡者会黄泉。”今日乐相乐，延年万岁期。"}
{"name": "怨诗行", "author": "佚名", "poem": "天德悠且长，人命一何促。\n百年未几时，奄若风吹烛。\n嘉宾难再遇，人命不可赎。\n齐度游四方，各系太山录。\n人间乐未央，忽然归东岳。\n当须荡中情，游心恣所欲。"}
{"name": "怨歌行", "author": "曹植", "poem": "为君既不易，为臣良独难。\n忠信事不显，乃有见疑患。\n周公佐成王，金縢功不刊。\n推心辅王室，二叔反流言。\n待罪居东国，泣涕常流连。\n皇灵大动变，震雷风且寒。\n拔树偃秋稼，天威不可干。\n素服开金縢，感悟求其端。\n公旦事既显，成王乃哀叹。\n吾欲竟此曲，此曲悲且长。\n今日乐相乐，别后莫相忘。"}
{"name": "怨歌行", "author": "李白", "poem": "十五入汉宫，花颜笑春红。\n君王选玉色，侍寝金屏中。\n荐枕娇夕月，卷衣恋春风。\n宁知赵飞燕，夺宠恨无穷。\n沉忧能伤人，绿鬓成霜蓬。\n一朝不得意，世事徒为空。\n鹔鹴换美酒，舞衣罢雕龙。\n寒苦不忍言，为君奏丝桐。\n肠断弦亦绝，悲心夜忡忡。"}
{"name": "大子夜歌二首·其二", "author": "陆龟蒙", "poem": "丝竹发歌响，假器扬清音。\n不知歌谣妙，声势出口心。"}
{"name": "丁督护歌", "author": "李白", "poem": "云阳上征去，两岸饶商贾。\n吴牛喘月时，拖船一何苦。\n水浊不可饮，壶浆半成土。\n一唱都护歌，心摧泪如雨。\n万人凿盘石，无由达江浒。\n君看石芒砀，掩泪悲千古。"}
{"name": "阳春歌", "author": "李白", "poem": "长安白日照春空，绿杨结烟垂袅风。\n披香殿前花始红，流芳发色绣户中。\n绣户中，相经过。\n飞燕皇后轻身舞，紫宫夫人绝世歌。\n圣君三万六千日，岁岁年年奈乐何。"}
{"name": "采莲曲", "author": "李白", "poem": "若耶溪傍采莲女，笑隔荷花共人语。\n日照新妆水底明，风飘香袂空中举。\n岸上谁家游冶郎，三三五五映垂杨。\n紫骝嘶入落花去，见此踟蹰空断肠。"}
{"name": "杨叛儿", "author": "李白", "poem": "君歌杨叛儿，妾劝新丰酒。\n何许最关人，乌啼白门柳。\n乌啼隐杨花，君醉留妾家。\n博山炉中沉香火，双烟一气凌紫霞。"}
{"name": "玉树后庭花", "author": "陈叔宝", "poem": "丽宇芳林对高阁，新装艳质本倾城。\n映户凝娇乍不进，出帷含态笑相迎。\n妖姬脸似花含露，玉树流光照后庭。\n花开花落不长久，落红满地归寂中。"}
{"name": "大堤曲", "author": "李白", "poem": "汉水临襄阳，花开大堤暖。\n佳期大堤下，泪向南云满。\n春风复无情，吹我梦魂散。\n不见眼中人，天长音信断。"}
{"name": "拔蒲二首", "author": "佚名", "poem": "青蒲衔紫茸，长叶复从风。\n与君同舟去，拔蒲五湖中。朝发桂兰渚，昼息桑榆下。\n与君同拔蒲，竟日不成把。"}
{"name": "七日夜女歌·其一", "author": "佚名", "poem": "三春怨离泣，九秋欣期歌。\n驾鸾行日时，月明济长河。"}
{"name": "七日夜女歌·其二", "author": "佚名", "poem": "长河起秋云，汉渚风凉发。\n含欣出霄路，可笑向明月。"}
{"name": "东海有勇妇", "author": "李白", "poem": "梁山感杞妻，恸哭为之倾。\n金石忽暂开，都由激深情。\n东海有勇妇，何惭苏子卿。\n学剑越处子，超然若流星。\n损躯报夫仇，万死不顾生。\n白刃耀素雪，苍天感精诚。\n十步两躩跃，三呼一交兵。\n斩首掉国门，蹴踏五藏行。\n豁此伉俪愤，粲然大义明。\n北海李使君，飞章奏天庭。\n舍罪警风俗，流芳播沧瀛。\n名在列女籍，竹帛已光荣。\n淳于免诏狱，汉主为缇萦。\n津妾一棹歌，脱父于严刑。\n十子若不肖，不如一女英。\n豫让斩空衣，有心竟无成。\n要离杀庆忌，壮夫所素轻。\n妻子亦何辜，焚之买虚声。\n岂如东海妇，事立独扬名。"}
{"name": "白纻辞三首", "author": "李白", "poem": "扬清歌，发皓齿，北方佳人东邻子。\n且吟白纻停绿水，长袖拂面为君起。\n寒云夜卷霜海空，胡风吹天飘塞鸿。\n玉颜满堂乐未终，馆娃日落歌吹濛。月寒江清夜沉沉，美人一笑千黄金。\n垂罗舞縠扬哀音，郢中白雪且莫吟，子夜吴歌动君心。\n动君心，冀君赏。\n愿作天池双鸳鸯，一朝飞去青云上。吴刀剪彩缝舞衣，明妆丽服夺春晖。\n扬眉转袖若雪飞，倾城独立世所稀。\n激楚结风醉忘归，高堂月落烛已微，玉钗挂缨君莫违。"}
{"name": "渌水曲", "author": "李白", "poem": "渌水明秋月，南湖采白蘋。\n荷花娇欲语，愁杀荡舟人。"}
{"name": "秋思", "author": "李白", "poem": "春阳如昨日，碧树鸣黄鹂。\n芜然蕙草暮，飒尔凉风吹。\n天秋木叶下，月冷莎鸡悲。\n坐愁群芳歇，白露凋华滋。"}
{"name": "飞龙引二首·其一", "author": "李白", "poem": "黄帝铸鼎于荆山，炼丹砂。\n丹砂成黄金，骑龙飞上太清家，云愁海思令人嗟。\n宫中彩女颜如花，飘然挥手凌紫霞，从风纵体登鸾车。\n登鸾车，侍轩辕，遨游青天中，其乐不可言。"}
{"name": "飞龙引二首·其二", "author": "李白", "poem": "鼎湖流水清且闲，轩辕去时有弓剑，古人传道留其间。\n后宫婵娟多花颜，乘鸾飞烟亦不还，骑龙攀天造天关。\n造天关，闻天语，屯云河车载玉女。\n载玉女，过紫皇，紫皇乃赐白兔所捣之药方。\n后天而老凋三光，下视瑶池见王母，蛾眉萧飒如秋霜。"}
{"name": "山人劝酒", "author": "李白", "poem": "苍苍云松，落落绮皓。\n春风尔来为阿谁，蝴蝶忽然满芳草。\n秀眉霜雪颜桃花，骨青髓绿长美好。\n称是秦时避世人，劝酒相欢不知老。\n各守麋鹿志，耻随龙虎争。\n欻起佐太子，汉王乃复惊。\n顾谓戚夫人，彼翁羽翼成。\n归来商山下，泛若云无情。\n举觞酹巢由，洗耳何独清。\n浩歌望嵩岳，意气还相倾。"}
{"name": "幽涧泉", "author": "李白", "poem": "拂彼白石，弹吾素琴。\n幽涧愀兮流泉深，善手明徽高张清。\n心寂历似千古，松飕飗兮万寻。\n中见愁猿吊影而危处兮，叫秋木而长吟。\n客有哀时失职而听者，泪淋浪以沾襟。\n乃缉商缀羽，潺湲成音。\n吾但写声发情于妙指，殊不知此曲之古今。\n幽涧泉，鸣深林。"}
{"name": "雉朝飞", "author": "李白", "poem": "麦陇青青三月时，白雉朝飞挟两雌。\n锦衣绣翼何离褷，犊牧采薪感之悲。\n春天和，白日暖。\n啄食饮泉勇气满，争雄斗死绣颈断。\n雉子班奏急管弦，倾心酒美尽玉碗。\n枯杨枯杨尔生稊，我独七十而孤栖。\n弹弦写恨意不尽，瞑目归黄泥。"}
{"name": "代出自蓟北门行", "author": "鲍照", "poem": "羽檄起边亭，烽火入咸阳。\n征师屯广武，分兵救朔方。\n严秋筋竿劲，虏阵精且强。\n天子按剑怒，使者遥相望。\n雁行缘石径，鱼贯度飞梁。\n箫鼓流汉思，旌甲被胡霜。\n疾风冲塞起，沙砾自飘扬。\n马毛缩如蝟，角弓不可张。\n时危见臣节，世乱识忠良。\n投躯报明主，身死为国殇。"}
{"name": "出自蓟北门行", "author": "李白", "poem": "虏阵横北荒，胡星曜精芒。\n羽书速惊电，烽火昼连光。\n虎竹救边急，戎车森已行。\n明主不安席，按剑心飞扬。\n推毂出猛将，连旗登战场。\n兵威冲绝幕，杀气凌穹苍。\n列卒赤山下，开营紫塞傍。\n孟冬沙风紧，旌旗飒凋伤。\n画角悲海月，征衣卷天霜。\n挥刃斩楼兰，弯弓射贤王。\n单于一平荡，种落自奔亡。\n收功报天子，行歌归咸阳。"}
{"name": "君子有所思行", "author": "李白", "poem": "紫阁连终南，青冥天倪色。\n凭崖望咸阳，宫阙罗北极。\n万井惊画出，九衢如弦直。\n渭水银河清，横天流不息。\n朝野盛文物，衣冠何翕赩。\n厩马散连山，军容威绝域。\n伊皋运元化，卫霍输筋力。\n歌钟乐未休，荣去老还逼。\n圆光过满缺，太阳移中昃。\n不散东海金，何争西飞匿。\n无作牛山悲，恻怆泪沾臆。"}
{"name": "空城雀", "author": "李白", "poem": "嗷嗷空城雀，身计何戚促。\n本与鹪鹩群，不随凤凰族。\n提携四黄口，饮乳未尝足。\n食君糠秕馀，尝恐乌鸢逐。\n耻涉太行险，羞营覆车粟。\n天命有定端，守分绝所欲。"}
{"name": "妾薄命", "author": "李白", "poem": "汉帝重阿娇，贮之黄金屋。\n咳唾落九天，随风生珠玉。\n宠极爱还歇，妒深情却疏。\n长门一步地，不肯暂回车。\n雨落不上天，水覆难再收。\n君情与妾意，各自东西流。\n昔日芙蓉花，今成断根草。\n以色事他人，能得几时好。"}
{"name": "名都篇", "author": "曹植", "poem": "名都多妖女，京洛出少年。\n宝剑值千金，被服丽且鲜。\n斗鸡东郊道，走马长楸间。\n驰骋未能半，双兔过我前。\n揽弓捷鸣镝，长驱上南山。\n左挽因右发，一纵两禽连。\n余巧未及展，仰手接飞鸢。\n观者咸称善，众工归我妍。\n归来宴平乐，美酒斗十千。\n脍鲤臇胎鰕，炮鳖炙熊蹯。\n鸣俦啸匹侣，列坐竟长筵。\n连翩击鞠壤，巧捷惟万端。\n白日西南驰，光景不可攀。\n云散还城邑，清晨复来还。"}
{"name": "美女篇", "author": "曹植", "poem": "美女妖且闲，采桑歧路间。\n柔条纷冉冉，落叶何翩翩。\n攘袖见素手，皓腕约金环。\n头上金爵钗，腰佩翠琅玕。\n明珠交玉体，珊瑚间木难。\n罗衣何飘飘，轻裾随风还。\n顾盼遗光彩，长啸气若兰。\n行徒用息驾，休者以忘餐。\n借问女安居，乃在城南端。\n青楼临大路，高门结重关。\n容华耀朝日，谁不希令颜？\n媒氏何所营？玉帛不时安。\n佳人慕高义，求贤良独难。\n众人徒嗷嗷，安知彼所观？\n盛年处房室，中夜起长叹。"}
{"name": "发白马", "author": "李白", "poem": "将军发白马，旌节度黄河。\n箫鼓聒川岳，沧溟涌涛波。\n武安有振瓦，易水无寒歌。\n铁骑若雪山，饮流涸滹沱。\n扬兵猎月窟，转战略朝那。\n倚剑登燕然，边烽列嵯峨。\n萧条万里外，耕作五原多。\n一扫清大漠，包虎戢金戈。"}
{"name": "千里思", "author": "李白", "poem": "李陵没胡沙，苏武还汉家。\n迢迢五原关，朔雪乱边花。\n一去隔绝国，思归但长嗟。\n鸿雁向西北，因书报天涯。"}
{"name": "伤歌行", "author": "佚名", "poem": "昭昭素明月，辉光烛我床。\n忧人不能寐，耿耿夜何长。\n微风吹闺闼，罗帷自飘扬。\n揽衣曳长带，屣履下高堂。\n东西安所之，徘徊以彷徨。\n春鸟翻南飞，翩翩独翱翔。\n悲声命俦匹，哀鸣伤我肠。\n感物怀所思，泣涕忽沾裳。\n伫立吐高吟，舒愤诉穹苍。"}
{"name": "仙人篇", "author": "曹植", "poem": "仙人揽六箸，对博太山隅。\n湘娥拊琴瑟，秦女吹笙竽。\n玉樽盈桂酒，河伯献神鱼。\n四海一何局，九州安所如。\n韩终与王乔，要我于天衢。\n万里不足步，轻举凌太虚。\n飞腾逾景云，高风吹我躯。\n回驾观紫微，与帝合灵符。\n阊阖正嵯峨，双阙万丈余。\n玉树扶道生，白虎夹门枢。\n驱风游四海，东过王母庐。\n俯观五岳间，人生如寄居。\n潜光养羽翼，进趣且徐徐。\n不见昔轩辕，升龙出鼎湖。\n徘徊九天下，与尔长相须。"}
{"name": "春日行", "author": "鲍照", "poem": "献岁发，吾将行。\n春山茂，春日明。\n园中鸟，多嘉声。\n梅始发，柳始青。\n泛舟舻，齐棹惊。\n奏《采菱》，歌《鹿鸣》。\n风微起，波微生。\n弦亦发，酒亦倾。\n入莲池，折桂枝。\n芳袖动，芬叶披。\n两相思，两不知。"}
{"name": "春日行", "author": "李白", "poem": "深宫高楼入紫清，金作蛟龙盘绣楹。\n佳人当窗弄白日，弦将手语弹鸣筝。\n春风吹落君王耳，此曲乃是升天行。\n因出天池泛蓬瀛，楼船蹙沓波浪惊。\n三千双蛾献歌笑，挝钟考鼓宫殿倾，万姓聚舞歌太平。\n我无为，人自宁。\n三十六帝欲相迎，仙人飘翩下云輧。\n帝不去，留镐京。\n安能为轩辕，独往入窅冥。\n小臣拜献南山寿，陛下万古垂鸿名。"}
{"name": "古朗月行", "author": "李白", "poem": "小时不识月，呼作白玉盘。\n又疑瑶台镜，飞在青云端。\n仙人垂两足，桂树何团团。\n白兔捣药成，问言与谁餐？\n蟾蜍蚀圆影，大明夜已残。\n羿昔落九乌，天人清且安。\n阴精此沦惑，去去不足观。\n忧来其如何？凄怆摧心肝。"}
{"name": "少年行四首", "author": "王维", "poem": "新丰美酒斗十千，咸阳游侠多少年。\n相逢意气为君饮，系马高楼垂柳边。出身仕汉羽林郎，初随骠骑战渔阳。\n孰知不向边庭苦，纵死犹闻侠骨香。一身能擘两雕弧，虏骑千重只似无。\n偏坐金鞍调白羽，纷纷射杀五单于。汉家君臣欢宴终，高议云台论战功。\n天子临轩赐侯印，将军佩出明光宫。"}
{"name": "游侠篇", "author": "张华", "poem": "翩翩四公子，浊世称贤明。\n龙虎方交争，七国并抗衡。\n食客三千余，门下多豪英。\n游说朝夕至，辩士自纵横。\n孟尝东出关，济身由鸡鸣。\n信陵西反魏，秦人不窥兵。\n赵胜南诅楚，乃与毛遂行。\n黄歇北适秦，太子还入荆。\n美哉游侠士，何以尚四卿。\n我则异于是，好古师老、彭。"}
{"name": "同声歌", "author": "张衡", "poem": "邂逅承际会，得充君后房。\n情好新交接，恐栗若探汤。\n不才勉自竭，贱妾职所当。\n绸缪主中馈，奉礼助蒸尝。\n思为莞蒻席，在下蔽匡床。\n愿为罗衾帱，在上卫风霜。\n洒扫清枕席，鞮芬以狄香。\n重户结金扃，高下华灯光。\n衣解巾粉御，列图陈枕张。\n素女为我师，仪态盈万方。\n众夫希所见，天老教轩皇。\n乐莫斯夜乐，没齿焉可忘。"}
{"name": "侠客行", "author": "李白", "poem": "赵客缦胡缨，吴钩霜雪明。\n银鞍照白马，飒沓如流星。\n十步杀一人，千里不留行。\n事了拂衣去，深藏身与名。\n闲过信陵饮，脱剑膝前横。\n将炙啖朱亥，持觞劝侯嬴。\n三杯吐然诺，五岳倒为轻。\n眼花耳热后，意气素霓生。\n救赵挥金槌，邯郸先震惊。\n千秋二壮士，烜赫大梁城。\n纵死侠骨香，不惭世上英。\n谁能书阁下，白首太玄经。"}
{"name": "秦女休行", "author": "李白", "poem": "西门秦氏女，秀色如琼花。\n手挥白杨刀，清昼杀雠家。\n罗袖洒赤血，英声凌紫霞。\n直上西山去，关吏相邀遮。\n婿为燕国王，身被诏狱加。\n犯刑若履虎，不畏落爪牙。\n素颈未及断，摧眉伏泥沙。\n金鸡忽放赦，大辟得宽赊。\n何惭聂政姊，万古共惊嗟。"}
{"name": "壮士篇", "author": "张华", "poem": "天地相震荡，回薄不知穷。\n人物禀常格，有始必有终。\n年时俯仰过，功名宜速崇。\n壮士怀愤激，安能守虚冲？\n乘我大宛马，抚我繁弱弓。\n长剑横九野，高冠拂玄穹。\n慷慨成素霓，啸咤起清风。\n震响骇八荒，奋威曜四戎。\n濯鳞沧海畔，驰骋大漠中。\n独步圣明世，四海称英雄。"}
{"name": "秦女卷衣", "author": "李白", "poem": "天子居未央，妾侍卷衣裳。\n顾无紫宫宠，敢拂黄金床。\n水至亦不去，熊来尚可当。\n微身奉日月，飘若萤之光。\n愿君采葑菲，无以下体妨。"}
{"name": "东飞伯劳歌", "author": "萧衍", "poem": "东飞伯劳西飞燕，黄姑织女时相见。\n谁家女儿对门居，开颜发艳照里闾。\n南窗北牖挂明光，罗帷绮箔脂粉香。\n女儿年几十五六，窈窕无双颜如玉。\n三春已暮花从风，空留可怜与谁同。"}
{"name": "树中草", "author": "李白", "poem": "鸟衔野田草，误入枯桑里。\n客土植危根，逢春犹不死。\n草木虽无情，因依尚可生。\n如何同枝叶，各自有枯荣。"}
{"name": "荆州歌", "author": "李白", "poem": "白帝城边足风波，瞿塘五月谁敢过。\n荆州麦熟茧成蛾，缲丝忆君头绪多。\n拨谷飞鸣奈妾何。"}
{"name": "行路难三首", "author": "李白", "poem": "金樽清酒斗十千，玉盘珍羞直万钱。\n停杯投箸不能食，拔剑四顾心茫然。\n欲渡黄河冰塞川，将登太行雪满山。\n闲来垂钓碧溪上，忽复乘舟梦日边。\n行路难！行路难！多歧路，今安在？\n长风破浪会有时，直挂云帆济沧海。大道如青天，我独不得出。 \n羞逐长安社中儿，赤鸡白雉赌梨栗。\n弹剑作歌奏苦声，曳裾王门不称情。\n淮阴市井笑韩信，汉朝公卿忌贾生。\n君不见昔时燕家重郭隗，拥篲折节无嫌猜。\n剧辛乐毅感恩分，输肝剖胆效英才。\n昭王白骨萦蔓草，谁人更扫黄金台？\n行路难，归去来！有耳莫洗颍川水，有口莫食首阳蕨。\n含光混世贵无名，何用孤高比云月？\n吾观自古贤达人，功成不退皆殒身。\n子胥既弃吴江上，屈原终投湘水滨。\n陆机雄才岂自保？李斯税驾苦不早。\n华亭鹤唳讵可闻？上蔡苍鹰何足道？\n君不见吴中张翰称达生，秋风忽忆江东行。\n且乐生前一杯酒，何须身后千载名？ "}
{"name": "远别离", "author": "李白", "poem": "远别离，古有皇英之二女，乃在洞庭之南，潇湘之浦。\n海水直下万里深，谁人不言此离苦？\n日惨惨兮云冥冥，猩猩啼烟兮鬼啸雨。\n我纵言之将何补？\n皇穹窃恐不照余之忠诚，雷凭凭兮欲吼怒。\n尧舜当之亦禅禹。\n君失臣兮龙为鱼，权归臣兮鼠变虎。\n或云：尧幽囚，舜野死。\n九疑联绵皆相似，重瞳孤坟竟何是？\n帝子泣兮绿云间，随风波兮去无还。\n恸哭兮远望，见苍梧之深山。\n苍梧山崩湘水绝，竹上之泪乃可灭。"}
{"name": "久别离", "author": "李白", "poem": "别来几春未还家，玉窗五见樱桃花。\n况有锦字书，开缄使人嗟。\n至此肠断彼心绝。\n云鬟绿鬓罢梳结，愁如回飙乱白雪。\n去年寄书报阳台，今年寄书重相催。 \n东风兮东风，为我吹行云使西来。\n待来竟不来，落花寂寂委青苔。"}
{"name": "西洲曲", "author": "佚名", "poem": "忆梅下西洲，折梅寄江北。\n单衫杏子红，双鬓鸦雏色。\n西洲在何处？两桨桥头渡。\n日暮伯劳飞，风吹乌臼树。\n树下即门前，门中露翠钿。\n开门郎不至，出门采红莲。\n采莲南塘秋，莲花过人头。\n低头弄莲子，莲子清如水。\n置莲怀袖中，莲心彻底红。\n忆郎郎不至，仰首望飞鸿。\n鸿飞满西洲，望郎上青楼。\n楼高望不见，尽日栏杆头。\n栏杆十二曲，垂手明如玉。\n卷帘天自高，海水摇空绿。\n海水梦悠悠，君愁我亦愁。\n南风知我意，吹梦到西洲。"}
{"name": "长干行二首", "author": "李白", "poem": "妾发初覆额，折花门前剧。\n郎骑竹马来，绕床弄青梅。\n同居长干里，两小无嫌猜，\n十四为君妇，羞颜未尝开。\n低头向暗壁，千唤不一回。\n十五始展眉，愿同尘与灰。\n常存抱柱信，岂上望夫台。\n十六君远行，瞿塘滟滪堆。\n五月不可触，猿声天上哀。\n门前迟行迹，一一生绿苔。\n苔深不能扫，落叶秋风早。\n八月胡蝶黄，双飞西园草。\n感此伤妾心，坐愁红颜老。\n早晚下三巴，预将书报家。\n相迎不道远，直至长风沙。忆妾深闺里，烟尘不曾识。\n嫁与长干人，沙头候风色。\n五月南风兴，思君下巴陵。\n八月西风起，想君发扬子。\n去来悲如何，见少离别多。\n湘潭几日到，妾梦越风波。\n昨夜狂风度，吹折江头树。\n淼淼暗无边，行人在何处。\n好乘浮云骢，佳期兰渚东。\n鸳鸯绿蒲上，翡翠锦屏中。\n自怜十五余，颜色桃花红。\n那作商人妇，愁水复愁风。"}
{"name": "悲歌", "author": "佚名", "poem": "悲歌可以当泣，远望可以当归。\n思念故乡，郁郁累累。\n欲归家无人，欲渡河无船。\n心思不能言，肠中车轮转。"}
{"name": "结客少年场行", "author": "李白", "poem": "紫燕黄金瞳，啾啾摇绿騣。\n平明相驰逐，结客洛门东。\n少年学剑术，凌轹白猿公。\n珠袍曳锦带，匕首插吴鸿。\n由来万夫勇，挟此生雄风。\n托交从剧孟，买醉入新丰。\n笑尽一杯酒，杀人都市中。\n羞道易水寒，从令日贯虹。\n燕丹事不立，虚没秦帝宫。\n舞阳死灰人，安可与成功。"}
{"name": "董娇饶", "author": "宋子侯", "poem": "洛阳城东路，桃李生路旁。\n花花自相对，叶叶自相当。\n春风东北起，花叶正低昂。\n不知谁家子，提笼行采桑。\n纤手折其枝，花落何飘飏。\n请谢彼姝子，何为见损伤。\n高秋八九月，白露变为霜。\n终年会飘堕，安得久馨香。\n秋时自零落，春月复芬芳。\n何如盛年去，欢爱永相忘。\n吾欲竟此曲，此曲愁人肠。\n归来酌美酒，挟瑟上高堂。"}
{"name": "羽林郎", "author": "辛延年", "poem": "昔有霍家奴，姓冯名子都。\n依倚将军势，调笑酒家胡。\n胡姬年十五，春日独当垆。\n长裾连理带，广袖合欢襦。\n头上蓝田玉，耳后大秦珠。\n两鬟何窈窕，一世良所无。\n一鬟五百万，两鬟千万余。\n不意金吾子，娉婷过我庐。\n银鞍何煜爚，翠盖空踟蹰。\n就我求清酒，丝绳提玉壶。\n就我求珍肴，金盘脍鲤鱼。\n贻我青铜镜，结我红罗裾。\n不惜红罗裂，何论轻贱躯。\n男儿爱后妇，女子重前夫。\n人生有新旧，贵贱不相逾。\n多谢金吾子，私爱徒区区。\n"}
{"name": "孔雀东南飞", "author": "佚名", "poem": "　　汉末建安中，庐江府小吏焦仲卿妻刘氏，为仲卿母所遣，自誓不嫁。其家逼之，乃投水而死。仲卿闻之，亦自缢于庭树。时人伤之，为诗云尔。　　孔雀东南飞，五里一徘徊。　　“十三能织素，十四学裁衣。十五弹箜篌，十六诵诗书。十七为君妇，心中常苦悲。君既为府吏，守节情不移。贱妾留空房，相见常日稀。鸡鸣入机织，夜夜不得息。三日断五匹，大人故嫌迟。非为织作迟，君家妇难为！妾不堪驱使，徒留无所施。便可白公姥，及时相遣归。”　　府吏得闻之，堂上启阿母：“儿已薄禄相，幸复得此妇。结发同枕席，黄泉共为友。共事二三年，始尔未为久。女行无偏斜，何意致不厚。”　　阿母谓府吏：“何乃太区区！此妇无礼节，举动自专由。吾意久怀忿，汝岂得自由！东家有贤女，自名秦罗敷。可怜体无比，阿母为汝求。便可速遣之，遣去慎莫留！”　　府吏长跪告：“伏惟启阿母。今若遣此妇，终老不复取！”　　阿母得闻之，槌床便大怒：“小子无所畏，何敢助妇语！吾已失恩义，会不相从许！”　　府吏默无声，再拜还入户。举言谓新妇，哽咽不能语：“我自不驱卿，逼迫有阿母。卿但暂还家，吾今且报府。不久当归还，还必相迎取。以此下心意，慎勿违吾语。”　　新妇谓府吏：“勿复重纷纭。往昔初阳岁，谢家来贵门。奉事循公姥，进止敢自专？昼夜勤作息，伶俜萦苦辛。谓言无罪过，供养卒大恩；仍更被驱遣，何言复来还！妾有绣腰襦，葳蕤自生光；红罗复斗帐，四角垂香囊；箱帘六七十，绿碧青丝绳，物物各自异，种种在其中。人贱物亦鄙，不足迎后人，留待作遗施，于今无会因。时时为安慰，久久莫相忘！”　　鸡鸣外欲曙，新妇起严妆。著我绣夹裙，事事四五通。足下蹑丝履，头上玳瑁光。腰若流纨素，耳著明月珰。指如削葱根，口如含朱丹。纤纤作细步，精妙世无双。　　上堂拜阿母，阿母怒不止。“昔作女儿时，生小出野里。本自无教训，兼愧贵家子。受母钱帛多，不堪母驱使。今日还家去，念母劳家里。”却与小姑别，泪落连珠子。“新妇初来时，小姑始扶床；今日被驱遣，小姑如我长。勤心养公姥，好自相扶将。初七及下九，嬉戏莫相忘。”出门登车去，涕落百余行。　　府吏马在前，新妇车在后。隐隐何甸甸，俱会大道口。下马入车中，低头共耳语：“誓不相隔卿，且暂还家去。吾今且赴府，不久当还归。誓天不相负！”　　新妇谓府吏：“感君区区怀！君既若见录，不久望君来。君当作磐石，妾当作蒲苇。蒲苇纫如丝，磐石无转移。我有亲父兄，性行暴如雷，恐不任我意，逆以煎我怀。”举手长劳劳，二情同依依 。　　入门上家堂，进退无颜仪。阿母大拊掌，不图子自归：“十三教汝织，十四能裁衣，十五弹箜篌，十六知礼仪，十七遣汝嫁，谓言无誓违。汝今何罪过，不迎而自归？”兰芝惭阿母：“儿实无罪过。”阿母大悲摧。　　还家十余日，县令遣媒来。云有第三郎，窈窕世无双。年始十八九，便言多令才。　　阿母谓阿女：“汝可去应之。”　　阿女含泪答：“兰芝初还时，府吏见丁宁，结誓不别离。今日违情义，恐此事非奇。自可断来信，徐徐更谓之。”　　阿母白媒人：“贫贱有此女，始适还家门。不堪吏人妇，岂合令郎君？幸可广问讯，不得便相许。”　　媒人去数日，寻遣丞请还，说有兰家女，承籍有宦官。云有第五郎，娇逸未有婚。遣丞为媒人，主簿通语言。直说太守家，有此令郎君，既欲结大义，故遣来贵门。　　阿母谢媒人：“女子先有誓，老姥岂敢言！”　　阿兄得闻之，怅然心中烦。举言谓阿妹：“作计何不量！先嫁得府吏，后嫁得郎君。否泰如天地，足以荣汝身。不嫁义郎体，其往欲何云？”\n　　兰芝仰头答：“理实如兄言。谢家事夫婿，中道还兄门。处分适兄意，那得自任专！虽与府吏要，渠会永无缘。登即相许和，便可作婚姻。”　　媒人下床去。诺诺复尔尔。还部白府君：“下官奉使命，言谈大有缘。”府君得闻之，心中大欢喜。视历复开书，便利此月内，六合正相应。良吉三十日，今已二十七，卿可去成婚。交语速装束，络绎如浮云。青雀白鹄舫，四角龙子幡。婀娜随风转，金车玉作轮。踯躅青骢马，流苏金镂鞍。赍钱三百万，皆用青丝穿。杂彩三百匹，交广市鲑珍。从人四五百，郁郁登郡门。　　阿母谓阿女：“适得府君书，明日来迎汝。何不作衣裳？莫令事不举！”　　阿女默无声，手巾掩口啼，泪落便如泻。移我琉璃榻，出置前窗下。左手持刀尺，右手执绫罗。朝成绣夹裙，晚成单罗衫。晻晻日欲暝，愁思出门啼。　　府吏闻此变，因求假暂归。未至二三里，摧藏马悲哀。新妇识马声，蹑履相逢迎。怅然遥相望，知是故人来。举手拍马鞍，嗟叹使心伤：“自君别我后，人事不可量。果不如先愿，又非君所详。我有亲父母，逼迫兼弟兄。以我应他人，君还何所望！”　　府吏谓新妇：“贺卿得高迁！磐石方且厚，可以卒千年；蒲苇一时纫，便作旦夕间。卿当日胜贵，吾独向黄泉！”　　新妇谓府吏：“何意出此言！同是被逼迫，君尔妾亦然。黄泉下相见，勿违今日言！”执手分道去，各各还家门。生人作死别，恨恨那可论？念与世间辞，千万不复全！　　府吏还家去，上堂拜阿母：“今日大风寒，寒风摧树木，严霜结庭兰。儿今日冥冥，令母在后单。故作不良计，勿复怨鬼神！命如南山石，四体康且直！”　　阿母得闻之，零泪应声落：“汝是大家子，仕宦于台阁。慎勿为妇死，贵贱情何薄！东家有贤女，窈窕艳城郭，阿母为汝求，便复在旦夕。”　　府吏再拜还，长叹空房中，作计乃尔立。转头向户里，渐见愁煎迫。　　其日牛马嘶，新妇入青庐。奄奄黄昏后，寂寂人定初。“我命绝今日，魂去尸长留！”揽裙脱丝履，举身赴清池。　　府吏闻此事，心知长别离。徘徊庭树下，自挂东南枝。　　两家求合葬，合葬华山傍。东西植松柏，左右种梧桐。枝枝相覆盖，叶叶相交通。中有双飞鸟，自名为鸳鸯。仰头相向鸣，夜夜达五更。行人驻足听，寡妇起彷徨。多谢后世人，戒之慎勿忘。 "}
{"name": "于阗采花", "author": "李白", "poem": "于阗采花人，自言花相似。\n明妃一朝西入胡，胡中美女多羞死。\n乃知汉地多名姝，胡中无花可方比。\n丹青能令丑者妍，无盐翻在深宫里。\n自古妒蛾眉，胡沙埋皓齿。"}
{"name": "夜坐吟", "author": "李白", "poem": "冬夜夜寒觉夜长，沉吟久坐坐北堂。\n冰合井泉月入闺，金缸青凝照悲啼。\n金缸灭，啼转多。掩妾泪，听君歌。\n歌有声，妾有情。情声合，两无违。\n一语不入意，从君万曲梁尘飞。"}
{"name": "古离别", "author": "江淹", "poem": "远与君别者，乃至雁门关。\n黄云蔽千里，游子何时还。\n送君如昨日，檐前露已团。\n不惜蕙草晚，所悲道里寒。\n君在天一涯，妾身长别离。\n愿一见颜色，不异琼树枝。\n菟丝及水萍，所寄终不移。"}
{"name": "独不见", "author": "李白", "poem": "白马谁家子，黄龙边塞儿。\n天山三丈雪，岂是远行时。\n春蕙忽秋草，莎鸡鸣西池。\n风摧寒棕响，月入霜闺悲。\n忆与君别年，种桃齐蛾眉。\n桃今百馀尺，花落成枯枝。\n终然独不见，流泪空自知。"}
{"name": "定情诗", "author": "繁钦", "poem": "我出东门游，邂逅承清尘。\n思君即幽房，侍寝执衣巾。\n时无桑中契，迫此路侧人。\n我既媚君姿，君亦悦我颜。\n何以致拳拳？绾臂双金环。\n何以道殷勤？约指一双银。\n何以致区区？耳中双明珠。\n何以致叩叩？香囊系肘后。\n何以致契阔？绕腕双跳脱。\n何以结恩情？美玉缀罗缨。\n何以结中心？素缕连双针。\n何以结相于？金薄画搔头。\n何以慰别离？耳后玳瑁钗。\n何以答欢忻？纨素三条裙。\n何以结愁悲？白绢双中衣。\n与我期何所？乃期东山隅。\n日旰兮不来，谷风吹我襦。\n远望无所见，涕泣起踟蹰。\n与我期何所？乃期山南阳。\n日中兮不来，飘风吹我裳。\n逍遥莫谁睹，望君愁我肠。\n与我期何所？乃期西山侧。\n日夕兮不来，踯躅长叹息。\n远望凉风至，俯仰正衣服。\n与我期何所？乃期山北岑。\n日暮兮不来，凄风吹我襟。\n望君不能坐，悲苦愁我心。\n爱身以何为，惜我华色时。\n中情既款款，然后克密期。\n褰衣蹑茂草，谓君不我欺。\n厕此丑陋质，徙倚无所之。\n自伤失所欲，泪下如连丝。"}
{"name": "纪辽东二首", "author": "杨广", "poem": "辽东海北翦长鲸，风云万里清。\n方当销锋散马牛，旋师宴镐京。\n前歌后舞振军威，饮至解戎衣。\n判不徒行万里去，空道五原归。秉旄仗节定辽东，俘馘变夷风。\n清歌凯捷九都水，归宴洛阳宫。\n策功行赏不淹留，全军藉智谋。\n讵似南宫复道上，先封雍齿侯。"}
{"name": "辽东行", "author": "王建", "poem": "辽东万里辽水曲，古戍无城复无屋。\n黄云盖地雪作山，不惜黄金买衣服。\n战回各自收弓箭，正西回面家乡远。\n年年郡县送征人，将与辽东作丘坂。\n宁为草木乡中生，有身不向辽东行。"}
{"name": "渡辽水", "author": "王建", "poem": "渡辽水，此去咸阳五千里。\n来时父母知隔生，重著衣裳如送死。\n亦有白骨归咸阳，营家各与题本乡。\n身在应无回渡日，驻马相看辽水傍。"}
{"name": "昔昔盐", "author": "薛道衡", "poem": "垂柳覆金堤，蘼芜叶复齐。\n水溢芙蓉沼，花飞桃李蹊。\n采桑秦氏女，织锦窦家妻。\n关山别荡子，风月守空闺。\n恒敛千金笑，长垂双玉啼。\n盘龙随镜隐，彩凤逐帷低。\n飞魂同夜鹊，倦寝忆晨鸡。\n暗牖悬蛛网，空梁落燕泥。\n前年过代北，今岁往辽西。\n一去无消息，那能惜马蹄。"}
{"name": "清平调·其三", "author": "李白", "poem": "名花倾国两相欢，长得君王带笑看。\n解释春风无限恨，沉香亭北倚阑干。"}
{"name": "杨柳枝词", "author": "白居易", "poem": "一树春风千万枝，嫩于金色软于丝。 \n永丰西角荒园里，尽日无人属阿谁？"}
{"name": "诏取永丰柳植禁苑感赋", "author": "白居易", "poem": "一树衰残委泥土，双枝荣耀植天庭。\n定知玄象今春后，柳宿光中添两星。"}
{"name": "竹枝词二首·其一", "author": "刘禹锡", "poem": "杨柳青青江水平，闻郎江上唱歌声。(唱歌 一作：踏歌)\n东边日出西边雨，道是无晴却有晴。"}
{"name": "鸡鸣歌", "author": "佚名", "poem": "东方欲明星烂烂，汝南晨鸡登坛唤。\n曲终漏尽严具陈，月没星稀天下旦。\n千门万户递鱼钥，宫中城上飞乌鹊。"}
{"name": "舂歌", "author": "戚夫人", "poem": "子为王，母为虏。\n终日舂薄暮，常与死为伍。\n相离三千里，当谁使告女。"}
{"name": "李延年歌", "author": "李延年", "poem": "北方有佳人，绝世而独立。\n一顾倾人城，再顾倾人国。\n宁不知倾城与倾国？佳人难再得。"}
{"name": "中山孺子妾歌", "author": "李白", "poem": "中山孺子妾，特以色见珍。\n虽然不如延年妹，亦是当时绝世人。\n桃李出深井，花艳惊上春。\n一贵复一贱，关天岂由身。\n芙蓉老秋霜，团扇羞网尘。\n戚姬髡发入舂市，万古共悲辛。"}
{"name": "匈奴歌", "author": "佚名", "poem": "失我焉支山，令我妇女无颜色。\n失我祁连山，使我六畜不蕃息。"}
{"name": "司马将军歌", "author": "李白", "poem": "狂风吹古月，窃弄章华台。\n北落明星动光彩，南征猛将如云雷。\n手中电曳倚天剑，直斩长鲸海水开。\n我见楼船壮心目，颇似龙骧下三蜀。\n扬兵习战张虎旗，江中白浪如银屋。\n身居玉帐临河魁，紫髯若戟冠崔嵬，\n细柳开营揖天子，始知灞上为婴孩。\n羌笛横吹阿亸回，向月楼中吹落梅。\n将军自起舞长剑，壮士呼声动九垓。\n功成献凯见明主，丹青画像麒麟台。"}
{"name": "上云乐", "author": "李白", "poem": "金天之西，白日所没。\n康老胡雏，生彼月窟。\n巉岩容仪，戍削风骨。\n碧玉炅炅双目瞳，黄金拳拳两鬓红。\n华盖垂下睫，嵩岳临上唇。\n不睹诡谲貌，岂知造化神。\n大道是文康之严父，元气乃文康之老亲。\n抚顶弄盘古，推车转天轮。\n云见日月初生时，铸冶火精与水银。\n阳乌未出谷，顾兔半藏身。\n女娲戏黄土，团作愚下人。\n散在六合间，濛濛若沙尘。\n生死了不尽，谁明此胡是仙真。\n西海栽若木，东溟植扶桑。\n别来几多时，枝叶万里长。\n中国有七圣，半路颓洪荒。\n陛下应运起，龙飞入咸阳。\n赤眉立盆子，白水兴汉光。\n叱咤四海动，洪涛为簸扬。\n举足蹋紫微，天关自开张。\n老胡感至德，东来进仙倡。\n五色师子，九苞凤凰。\n是老胡鸡犬，鸣舞飞帝乡。\n淋漓飒沓，进退成行。\n能胡歌，献汉酒。\n跪双膝，立两肘。\n散花指天举素手。\n拜龙颜，献圣寿。\n北斗戾，南山摧。\n天子九九八十一万岁，长倾万岁杯。"}
{"name": "箜篌谣", "author": "李白", "poem": "攀天莫登龙，走山莫骑虎。\n贵贱结交心不移，唯有严陵及光武。\n周公称大圣，管蔡宁相容。\n汉谣一斗粟，不与淮南舂。\n兄弟尚路人，吾心安所从。\n他人方寸间，山海几千重。\n轻言托朋友，对面九疑峰。\n开花必早落，桃李不如松。\n管鲍久已死，何人继其踪。"}
{"name": "悲陈陶", "author": "杜甫", "poem": "孟冬十郡良家子，血作陈陶泽中水。\n野旷天清无战声，四万义军同日死。\n群胡归来血洗箭，仍唱胡歌饮都市。\n都人回面向北啼，日夜更望官军至。"}
{"name": "悲青坂", "author": "杜甫", "poem": "我军青坂在东门，天寒饮马太白窟。\n黄头奚儿日向西，数骑弯弓敢驰突。\n山雪河冰野萧瑟，青是烽烟白人骨。\n焉得附书与我军，忍待明年莫仓卒。"}
{"name": "横江词六首", "author": "李白", "poem": "人道横江好，侬道横江恶。\n一风三日吹倒山，白浪高于瓦官阁。海潮南去过浔阳，牛渚由来险马当。\n横江欲渡风波恶，一水牵愁万里长。横江西望阻西秦，汉水东连扬子津。\n白浪如山那可渡，狂风愁杀峭帆人。海神来过恶风回，浪打天门石壁开。\n浙江八月何如此？涛似连山喷雪来！横江馆前津吏迎，向余东指海云生。\n郎今欲渡缘何事？如此风波不可行！月晕天风雾不开，海鲸东蹙百川回。\n惊波一起三山动，公无渡河归去来。"}
{"name": "塞下曲六首", "author": "李白", "poem": "五月天山雪，无花只有寒。\n笛中闻折柳，春色未曾看。\n晓战随金鼓，宵眠抱玉鞍。\n愿将腰下剑，直为斩楼兰。天兵下北荒，胡马欲南饮。\n横戈从百战，直为衔恩甚。\n握雪海上餐，拂沙陇头寝。\n何当破月氏，然后方高枕。骏马似风飙，鸣鞭出渭桥。\n弯弓辞汉月，插羽破天骄。\n阵解星芒尽，营空海雾消。\n功成画麟阁，独有霍嫖姚。白马黄金塞，云砂绕梦思。\n那堪愁苦节，远忆边城儿。\n萤飞秋窗满，月度霜闺迟。\n摧残梧桐叶，萧飒沙棠枝。\n无时独不见，流泪空自知。塞虏乘秋下，天兵出汉家。\n将军分虎竹，战士卧龙沙。\n边月随弓影，胡霜拂剑花。\n玉关殊未入，少妇莫长嗟。烽火动沙漠，连照甘泉云。\n汉皇按剑起，还召李将军。\n兵气天上合，鼓声陇底闻。\n横行负勇气，一战净妖氛。"}
{"name": "塞下曲·秋风夜渡河", "author": "王昌龄", "poem": "秋风夜渡河，吹却雁门桑。\n遥见胡地猎，鞴马宿严霜。\n五道分兵去，孤军百战场。\n功多翻下狱，士卒但心伤。"}
{"name": "节妇吟·寄东平李司空师道", "author": "张籍", "poem": "君知妾有夫，赠妾双明珠。\n感君缠绵意，系在红罗襦。\n妾家高楼连苑起，良人执戟明光里。\n知君用心如日月，事夫誓拟同生死。\n还君明珠双泪垂，恨不相逢未嫁时。"}
{"name": "征妇怨", "author": "张籍", "poem": "九月匈奴杀边将，汉军全没辽水上。\n万里无人收白骨，家家城下招魂葬。\n妇人依倚子与夫，同居贫贱心亦舒。\n夫死战场子在腹，妾身虽存如昼烛。"}
{"name": "青青水中蒲二首", "author": "韩愈", "poem": "青青水中蒲，下有一双鱼。\n君今上陇去，我在与谁居？青青水中蒲，长在水中居。\n寄语浮萍草，相随我不如。"}
{"name": "更衣曲", "author": "刘禹锡", "poem": "博山炯炯吐香雾，红烛引至更衣处。\n夜如何其夜漫漫，邻鸡未鸣寒雁度。\n庭前雪压松桂丛，廊下点点悬纱笼。\n满堂醉客争笑语，嘈囋琵琶青幕中。"}
{"name": "上阳白发人", "author": "白居易", "poem": "上阳人，上阳人，红颜暗老白发新。\n绿衣监使守宫门，一闭上阳多少春。\n玄宗末岁初选入，入时十六今六十。\n同时采择百余人，零落年深残此身。\n忆昔吞悲别亲族，扶入车中不教哭。\n皆云入内便承恩，脸似芙蓉胸似玉。\n未容君王得见面，已被杨妃遥侧目。\n妒令潜配上阳宫，一生遂向空房宿。\n宿空房，秋夜长，夜长无寐天不明。\n耿耿残灯背壁影，萧萧暗雨打窗声。\n春日迟，日迟独坐天难暮。\n宫莺百啭愁厌闻，梁燕双栖老休妒。\n莺归燕去长悄然，春往秋来不记年。\n唯向深宫望明月，东西四五百回圆。\n今日宫中年最老，大家遥赐尚书号。\n小头鞵履窄衣裳，青黛点眉眉细长。\n外人不见见应笑，天宝末年时世妆。\n上阳人，苦最多。 　\n少亦苦，老亦苦，少苦老苦两如何！\n君不见昔时吕向美人赋，\n又不见今日上阳白发歌！"}
{"name": "杜陵叟", "author": "白居易", "poem": "杜陵叟，杜陵居，岁种薄田一顷余。\n三月无雨旱风起，麦苗不秀多黄死。\n九月降霜秋早寒，禾穗未熟皆青乾。\n长吏明知不申破，急敛暴征求考课。\n典桑卖地纳官租，明年衣食将何如？\n剥我身上帛，夺我口中粟。\n虐人害物即豺狼，何必钩爪锯牙食人肉？\n不知何人奏皇帝，帝心恻隐知人弊。\n白麻纸上书德音，京畿尽放今年税。\n昨日里胥方到门，手持敕牒榜乡村。\n十家租税九家毕，虚受吾君蠲免恩。"}
{"name": "农臣怨", "author": "元结", "poem": "农臣何所怨，乃欲干人主。\n不识天地心，徒然怨风雨。\n将论草木患，欲说昆虫苦。\n巡回宫阙傍，其意无由吐。\n一朝哭都市，泪尽归田亩。\n谣颂若采之，此言当可取。"}
{"name": "田家行", "author": "王建", "poem": "男声欣欣女颜悦，人家不怨言语别。\n五月虽热麦风清，檐头索索缲车鸣。\n野蚕作茧人不取，叶间扑扑秋蛾生。\n麦收上场绢在轴，的知输得官家足。\n不望入口复上身，且免向城卖黄犊。\n田家衣食无厚薄，不见县门身即乐。"}
{"name": "织妇词", "author": "元稹", "poem": "织妇何太忙，蚕经三卧行欲老。\n蚕神女圣早成丝，今年丝税抽征早。\n早征非是官人恶，去岁官家事戎索。\n征人战苦束刀疮，主将勋高换罗幕。\n缫丝织帛犹努力，变缉撩机苦难织。\n东家头白双女儿，为解挑纹嫁不得。\n檐前袅袅游丝上，上有蜘蛛巧来往。\n羡他虫豸解缘天，能向虚空织罗网。"}
{"name": "青楼曲二首", "author": "王昌龄", "poem": "白马金鞍从武皇，旌旗十万宿长杨。\n楼头少妇鸣筝坐，遥见飞尘入建章。驰道杨花满御沟，红妆缦绾上青楼。\n金章紫绶千馀骑，夫婿朝回初拜侯。"}
{"name": "田家词", "author": "元稹", "poem": "牛靿咤咤，田确确，旱块敲牛蹄趵趵。\n种得官仓珠颗谷，六十年来兵簇簇，日月食粮车辘辘。\n一日官军收海服，驱牛驾车食牛肉，归来攸得牛两角。\n重铸锄犁作斤劚，姑舂妇担去输官，输官不足归卖屋。\n愿官早胜仇早覆，农死有儿牛有犊，誓不遣官军粮不足。"}
{"name": "红线毯", "author": "白居易", "poem": "红线毯，择茧缲丝清水煮，拣丝练线红蓝染。 \n染为红线红于蓝，织作披香殿上毯。\n披香殿广十丈馀，红线织成可殿铺。\n彩丝茸茸香拂拂，线软花虚不胜物。\n美人蹋上歌舞来，罗袜绣鞋随步没。\n太原毯涩毳缕硬，蜀都褥薄锦花冷，\n不如此毯温且柔，年年十月来宣州。\n宣城太守加样织，自谓为臣能竭力。\n百夫同担进宫中，线厚丝多卷不得。\n宣城太守知不知，一丈毯，千两丝。\n地不知寒人要暖，少夺人衣作地衣。"}
{"name": "江畔独步寻花·其六", "author": "杜甫", "poem": "黄四娘家花满蹊，千朵万朵压枝低。\n留连戏蝶时时舞，自在娇莺恰恰啼。"}
{"name": "初秋行圃", "author": "杨万里", "poem": "落日无情最有情，遍催万树暮蝉鸣。\n听来咫尺无寻处，寻到旁边却不声。"}
{"name": "书湖阴先生壁", "author": "王安石", "poem": "茅檐长扫净无苔，花木成畦手自栽。\n一水护田将绿绕，两山排闼送青来。桑条索漠楝花繁，风敛余香暗度垣。\n黄鸟数声残午梦，尚疑身属半山园。"}
{"name": "逢雪宿芙蓉山主人", "author": "刘长卿", "poem": "日暮苍山远，天寒白屋贫。\n柴门闻犬吠，风雪夜归人。"}
{"name": "村夜", "author": "白居易", "poem": "霜草苍苍虫切切，村南村北行人绝。\n独出门前望野田，月明荞麦花如雪。"}
{"name": "江村即事", "author": "司空曙", "poem": "钓罢归来不系船，江村月落正堪眠。\n纵然一夜风吹去，只在芦花浅水边。"}
{"name": "题菊花", "author": "黄巢", "poem": "飒飒西风满院栽，蕊寒香冷蝶难来。 \n他年我若为青帝，报与桃花一处开。"}
{"name": "题画兰", "author": "郑燮", "poem": "身在千山顶上头，突岩深缝妙香稠。\n非无脚下浮云闹，来不相知去不留。"}
{"name": "题都城南庄", "author": "崔护", "poem": "去年今日此门中，人面桃花相映红。\n人面不知何处去，桃花依旧笑春风。"}
{"name": "菊花", "author": "元稹", "poem": "秋丛绕舍似陶家，遍绕篱边日渐斜。 \n不是花中偏爱菊，此花开尽更无花。"}
{"name": "咏雪 / 咏雪联句", "author": "刘义庆", "poem": "　　谢太傅寒雪日内集，与儿女讲论文义。俄而雪骤，公欣然曰：“白雪纷纷何所似？”兄子胡儿曰：“撒盐空中差可拟。”兄女曰：“未若柳絮因风起。”公大笑乐。即公大兄无奕女，左将军王凝之妻也。"}
{"name": "不第后赋菊 / 菊花", "author": "黄巢", "poem": "待到秋来九月八，我花开后百花杀。\n冲天香阵透长安，满城尽带黄金甲。"}
{"name": "赏牡丹", "author": "刘禹锡", "poem": "庭前芍药妖无格，池上芙蕖净少情。\n唯有牡丹真国色，花开时节动京城。"}
{"name": "临江仙·寒柳", "author": "纳兰性德", "poem": "飞絮飞花何处是，层冰积雪摧残，疏疏一树五更寒。爱他明月好，憔悴也相关。\n最是繁丝摇落后，转教人忆春山。湔裙梦断续应难。西风多少恨，吹不散眉弯。"}
{"name": "小松", "author": "杜荀鹤", "poem": "自小刺头深草里，而今渐觉出蓬蒿。 \n时人不识凌云木，直待凌云始道高。"}
{"name": "白梅", "author": "王冕", "poem": "冰雪林中著此身，不同桃李混芳尘。\n忽然一夜清香发，散作乾坤万里春。"}
{"name": "苔", "author": "袁枚", "poem": "白日不到处，青春恰自来。\n苔花如米小，也学牡丹开。"}
{"name": "金陵五题·石头城", "author": "刘禹锡", "poem": "山围故国周遭在，潮打空城寂寞回。\n淮水东边旧时月，夜深还过女墙来。"}
{"name": "赠荷花", "author": "李商隐", "poem": "世间花叶不相伦，花入金盆叶作尘。\n惟有绿荷红菡萏，卷舒开合任天真。\n此花此叶常相映，翠减红衰愁杀人。 "}
{"name": "花影", "author": "苏轼", "poem": "重重叠叠上瑶台，几度呼童扫不开。\n刚被太阳收拾去，却教明月送将来。"}
{"name": "辛夷坞", "author": "王维", "poem": "木末芙蓉花，山中发红萼。\n涧户寂无人，纷纷开且落。"}
{"name": "早梅", "author": "张谓", "poem": "一树寒梅白玉条，迥临村路傍溪桥。\n不知近水花先发，疑是经冬雪未销。"}
{"name": "临江仙·梅", "author": "李清照", "poem": "庭院深深深几许，云窗雾阁春迟。为谁憔悴损芳姿。夜来清梦好，应是发南枝。 \n玉瘦檀轻无限恨，南楼羌管休吹。浓香吹尽有谁知。暖风迟日也，别到杏花肥。"}
{"name": "西北有高楼", "author": "佚名", "poem": "西北有高楼，上与浮云齐。\n交疏结绮窗，阿阁三重阶。\n上有弦歌声，音响一何悲！\n谁能为此曲，无乃杞梁妻。\n清商随风发，中曲正徘徊。\n一弹再三叹，慷慨有余哀。\n不惜歌者苦，但伤知音稀。\n愿为双鸿鹄，奋翅起高飞。"}
{"name": "七绝·咏蛙", "author": "毛泽东", "poem": "独坐池塘如虎踞，绿荫树下养精神。\n春来我不先开口，哪个虫儿敢作声。"}
{"name": "临江仙·柳絮", "author": "曹雪芹", "poem": "白玉堂前春解舞，东风卷得均匀。蜂围蝶阵乱纷纷。几曾随逝水？岂必委芳尘？\n万缕千丝终不改，任他随聚随分。韶华休笑本无根。好风凭借力，送我上青云。"}
{"name": "采桑子·塞上咏雪花", "author": "纳兰性德", "poem": "非关癖爱轻模样，冷处偏佳。别有根芽，不是人间富贵花。\n谢娘别后谁能惜，飘泊天涯。寒月悲笳，万里西风瀚海沙。"}
{"name": "青松", "author": "陈毅", "poem": "大雪压青松，青松挺且直。 \n要知松高洁，待到雪化时。"}
{"name": "咏华山", "author": "寇准", "poem": "只有天在上，更无山与齐。\n举头红日近，回首白云低。"}
{"name": "忆梅", "author": "李商隐", "poem": "定定住天涯，依依向物华。\n寒梅最堪恨，常作去年花。"}
{"name": "房兵曹胡马诗", "author": "杜甫", "poem": "胡马大宛名，锋棱瘦骨成。\n竹批双耳峻，风入四蹄轻。\n所向无空阔，真堪托死生。\n骁腾有如此，万里可横行。"}
{"name": "菊花", "author": "唐寅", "poem": "故园三径吐幽丛，一夜玄霜坠碧空。\n多少天涯未归客，尽借篱落看秋风。"}
{"name": "新竹", "author": "郑燮", "poem": "新竹高于旧竹枝，全凭老干为扶持。\n下年再有新生者，十丈龙孙绕凤池。"}
{"name": "梅花", "author": "崔道融", "poem": "数萼初含雪，孤标画本难。\n香中别有韵，清极不知寒。\n横笛和愁听，斜枝倚病看。\n朔风如解意，容易莫摧残。"}
{"name": "曲池荷", "author": "卢照邻", "poem": "浮香绕曲岸，圆影覆华池。\n常恐秋风早，飘零君不知。"}
{"name": "西江月·梅花", "author": "苏轼", "poem": "玉骨那愁瘴雾，冰姿自有仙风。海仙时遣探芳丛。倒挂绿毛么凤。(么 同：幺)\n素面翻嫌粉涴，洗妆不褪唇红。高情已逐晓云空。不与梨花同梦。"}
{"name": "七绝·为李进同志题所摄", "author": "毛泽东", "poem": "暮色苍茫看劲松，乱云飞渡仍从容。\n天生一个仙人洞，无限风光在险峰。"}
{"name": "渔家傲·雪里已知春信至", "author": "李清照", "poem": "雪里已知春信至，寒梅点缀琼枝腻。香脸半开娇旖旎，当庭际，玉人浴出新妆洗。\n造化可能偏有意，故教明月玲珑地。共赏金尊沈绿蚁，莫辞醉，此花不与群花比。"}
{"name": "紫薇花", "author": "杜牧", "poem": "晓迎秋露一枝新，不占园中最上春。\n桃李无言又何在，向风偏笑艳阳人。"}
{"name": "咏煤炭", "author": "于谦", "poem": "凿开混沌得乌金，藏蓄阳和意最深。\n爝火燃回春浩浩，洪炉照破夜沉沉。\n鼎彝元赖生成力，铁石犹存死后心。\n但愿苍生俱饱暖，不辞辛苦出山林。"}
{"name": "孤雁 / 后飞雁", "author": "杜甫", "poem": "孤雁不饮啄，飞鸣声念群。\n谁怜一片影，相失万重云？\n望尽似犹见，哀多如更闻。\n野鸦无意绪，鸣噪自纷纷。"}
{"name": "新柳", "author": "杨万里", "poem": "柳条百尺拂银塘，且莫深青只浅黄。\n未必柳条能蘸水，水中柳影引他长。"}
{"name": "木兰花慢·可怜今夕月", "author": "辛弃疾", "poem": "中秋饮酒将旦，客谓前人诗词有赋待月无送月者，因用《天问》体赋。可怜今夕月，向何处，去悠悠？是别有人间，那边才见，光影东头？是天外空汗漫，但长风浩浩送中秋？飞镜无根谁系？姮娥不嫁谁留？\n谓经海底问无由，恍惚使人愁。怕万里长鲸，纵横触破，玉殿琼楼。虾蟆故堪浴水，问云何玉兔解沉浮？若道都齐无恙，云何渐渐如钩？ "}
{"name": "如梦令·道是梨花不是", "author": "严蕊", "poem": "道是梨花不是。道是杏花不是。\n白白与红红，别是东风情味。\n曾记，曾记，人在武陵微醉。"}
{"name": "多丽·咏白菊", "author": "李清照", "poem": "小楼寒，夜长帘幕低垂。恨萧萧、无情风雨，夜来揉损琼肌。也不似、贵妃醉脸，也不似、孙寿愁眉。韩令偷香，徐娘傅粉，莫将比拟未新奇。细看取、屈平陶令，风韵正相宜。微风起，清芬酝藉，不减酴醿。 \n渐秋阑、雪清玉瘦，向人无限依依。似愁凝、汉皋解佩，似泪洒、纨扇题诗。朗月清风，浓烟暗雨，天教憔悴度芳姿。纵爱惜、不知从此，留得几多时。人情好，何须更忆，泽畔东篱。"}
{"name": "枯树赋", "author": "庾信", "poem": "　　殷仲文风流儒雅，海内知名。世异时移，出为东阳太守。常忽忽不乐，顾庭槐而叹曰：“此树婆娑，生意尽矣！”。 　　至如白鹿贞松，青牛文梓。根柢盘魄，山崖表里。桂何事而销亡，桐何为而半死？昔之三河徙植，九畹移根。开花建始之殿，落实睢阳之园。声含嶰谷，曲抱《云门》。将雏集凤，比翼巢鸳。临风亭而唳鹤，对月峡而吟猿。乃有拳曲拥肿，盘坳反覆。熊彪顾盼，鱼龙起伏。节竖山连，文横水蹙。匠石惊视，公输眩目。雕镌始就，剞劂仍加。平鳞铲甲，落角摧牙。重重碎锦，片片真花。纷披草树，散乱烟霞。　　若夫松子、古度、平仲、君迁，森梢百顷，槎枿千年。秦则大夫受职，汉则将军坐焉。莫不苔埋菌压，鸟剥虫穿。或低垂于霜露，或撼顿于风烟。东海有白木之庙，西河有枯桑之社，北陆以杨叶为关，南陵以梅根作冶。小山则丛桂留人，扶风则长松系马。岂独城临细柳之上，塞落桃林之下。　　若乃山河阻绝，飘零离别。拔本垂泪，伤根沥血。火入空心，膏流断节。横洞口而敧卧，顿山腰而半折，文斜者百围冰碎，理正者千寻瓦裂。载瘿衔瘤，藏穿抱穴，木魅睒睗，山精妖孽。　　况复风云不感，羁旅无归。未能采葛，还成食薇。沉沦穷巷，芜没荆扉，既伤摇落，弥嗟变衰。《淮南子》云：“木叶落，长年悲。”斯之谓矣。乃歌曰：”建章三月火，黄河万里槎。若非金谷满园树，即是河阳一县花。“桓大司马闻而叹曰：“昔年种柳，依依汉南。今看摇落，凄怆江潭。树犹如此，人何以堪！”"}
{"name": "蜉蝣", "author": "佚名", "poem": "蜉蝣之羽，衣裳楚楚。心之忧矣，於我归处。\n蜉蝣之翼，采采衣服。心之忧矣，於我归息。\n蜉蝣掘阅，麻衣如雪。心之忧矣，於我归说。\n"}
{"name": "早雁", "author": "杜牧", "poem": "金河秋半虏弦开，云外惊飞四散哀。\n仙掌月明孤影过，长门灯暗数声来。\n须知胡骑纷纷在，岂逐春风一一回？\n莫厌潇湘少人处，水多菰米岸莓苔。"}
{"name": "怨歌行", "author": "班婕妤", "poem": "新裂齐纨素，皎洁如霜雪。\n裁为合欢扇，团团似明月。\n出入君怀袖，动摇微风发。\n常恐秋节至，凉飙夺炎热。\n弃捐箧笥中，恩情中道绝。"}
{"name": "菊花", "author": "李商隐", "poem": "暗暗淡淡紫，融融冶冶黄。\n陶令篱边色，罗含宅里香。\n几时禁重露，实是怯残阳。\n愿泛金鹦鹉，升君白玉堂。"}
{"name": "普天乐·咏世", "author": "张鸣善", "poem": "洛阳花，梁园月，好花须买，皓月须赊。\n花倚栏干看烂熳开，月曾把酒问团圆夜。\n月有盈亏花有开谢，想人生最苦离别。\n花谢了三春近也，月缺了中秋到也，人去了何日来也？"}
{"name": "早梅", "author": "齐己", "poem": "万木冻欲折，孤根暖独回。\n前村深雪里，昨夜一枝开。\n风递幽香出，禽窥素艳来。\n明年如应律，先发望春台。"}
{"name": "定风波·两两轻红半晕腮", "author": "苏轼", "poem": "十月九日，孟亨之置酒秋香亭。有双拒霜，独向君猷而开，坐客喜笑，以为非使君莫可当此花，故作是篇。两两轻红半晕腮，依依独为使君回。若道使君无此意，何为，双花不向别人开。\n但看低昂烟雨里，不已。劝君休诉十分杯。更问尊前狂副使。来岁。花开时节与谁来。"}
{"name": "铜雀台赋", "author": "曹植", "poem": "从明后而嬉游兮，登层台以娱情。\n见太府之广开兮，观圣德之所营。\n建高门之嵯峨兮，浮双阙乎太清。\n立中天之华观兮，连飞阁乎西城。\n临漳水之长流兮，望园果之滋荣。\n仰春风之和穆兮，听百鸟之悲鸣。\n天云垣其既立兮，家愿得而获逞。\n扬仁化于宇内兮，尽肃恭于上京。\n惟桓文之为盛兮，岂足方乎圣明！\n休矣美矣！惠泽远扬。\n翼佐我皇家兮，宁彼四方。\n同天地之规量兮，齐日月之晖光。\n永贵尊而无极兮，等年寿于东王。《三国志》版从明后以嬉游兮，登层台以娱情。\n见太府之广开兮，观圣德之所营。\n建高门之嵯峨兮，浮双阙乎太清。\n立中天之华观兮，连飞阁乎西城。\n临漳水之长流兮，望园果之滋荣。\n立双台于左右兮，有玉龙与金凤。\n揽二乔于东南兮，乐朝夕之与共。\n俯皇都之宏丽兮，瞰云霞之浮动。\n欣群才之来萃兮，协飞熊之吉梦。\n仰春风之和穆兮，听百鸟之悲鸣。\n云天亘其既立兮，家愿得乎双逞。\n扬仁化于宇宙兮，尽肃恭于上京。\n惟桓文之为盛兮，岂足方乎圣明？\n休矣美矣！惠泽远扬。\n翼佐我皇家兮，宁彼四方。\n同天地之规量兮，齐日月之辉光。\n永贵尊而无极兮，等君寿于东皇。\n御龙旗以遨游兮，回鸾驾而周章。\n恩化及乎四海兮，嘉物阜而民康。\n愿斯台之永固兮，乐终古而未央！《三国演义》版"}
{"name": "忆秦娥·咏桐", "author": "李清照", "poem": "临高阁，乱山平野烟光薄。烟光薄，栖鸦归后，暮天闻角。\n断香残酒情怀恶，西风催衬梧桐落。梧桐落，又还秋色，又还寂寞。"}
{"name": "榴花 / 题榴花", "author": "韩愈", "poem": "五月榴花照眼明，枝间时见子初成。 \n可怜此地无车马，颠倒青苔落绛英。"}
{"name": "鹭鸶", "author": "杜牧", "poem": "雪衣雪发青玉嘴，群捕鱼儿溪影中。\n惊飞远映碧山去，一树梨花落晚风。"}
{"name": "添字丑奴儿·窗前谁种芭", "author": "李清照", "poem": "窗前谁种芭蕉树，阴满中庭。阴满中庭。叶叶心心，舒卷有馀清。\n伤心枕上三更雨，点滴霖霪。点滴霖霪。愁损北人，不惯起来听。"}
{"name": "莲叶", "author": "郑谷", "poem": "移舟水溅差差绿，倚槛风摆柄柄香。\n多谢浣纱人未折，雨中留得盖鸳鸯。"}
{"name": "赋得古原草送别(节选)", "author": "白居易", "poem": "离离原上草，一岁一枯荣。\n野火烧不尽，春风吹又生。"}
{"name": "苏幕遮·草", "author": "梅尧臣", "poem": "露堤平，烟墅杳。乱碧萋萋，雨后江天晓。独有庾郎年最少。窣地春袍，嫩色宜相照。\n接长亭，迷远道。堪怨王孙，不记归期早。落尽梨花春又了。满地残阳，翠色和烟老。"}
{"name": "病梅馆记", "author": "龚自珍", "poem": "　　江宁之龙蟠，苏州之邓尉，杭州之西溪，皆产梅。或曰：“梅以曲为美，直则无姿；以欹为美，正则无景；以疏为美，密则无态。”固也。此文人画士，心知其意，未可明诏大号以绳天下之梅也；又不可以使天下之民斫直，删密，锄正，以夭梅病梅为业以求钱也。梅之欹之疏之曲，又非蠢蠢求钱之民能以其智力为也。有以文人画士孤癖之隐明告鬻梅者，斫其正，养其旁条，删其密，夭其稚枝，锄其直，遏其生气，以求重价，而江浙之梅皆病。文人画士之祸之烈至此哉！　　予购三百盆，皆病者，无一完者。既泣之三日，乃誓疗之：纵之顺之，毁其盆，悉埋于地，解其棕缚；以五年为期，必复之全之。予本非文人画士，甘受诟厉，辟病梅之馆以贮之。　　呜呼！安得使予多暇日，又多闲田，以广贮江宁、杭州、苏州之病梅，穷予生之光阴以疗梅也哉！"}
{"name": "猪肉颂", "author": "苏轼", "poem": "净洗铛，少著水，柴头罨烟焰不起。待他自熟莫催他，火候足时他自美。黄州好猪肉，价贱如泥土。贵者不肯吃，贫者不解煮，早晨起来打两碗，饱得自家君莫管。"}
{"name": "墨梅", "author": "张嵲", "poem": "山边幽谷水边村，曾被疏花断客魂。\n犹恨东风无意思，更吹烟雨暗黄昏。"}
{"name": "牡丹", "author": "李商隐", "poem": "锦帏初卷卫夫人，绣被犹堆越鄂君。\n垂手乱翻雕玉佩，折腰争舞郁金裙。\n石家蜡烛何曾剪，荀令香炉可待熏。\n我是梦中传彩笔，欲书花叶寄朝云。"}
{"name": "念奴娇·梅", "author": "辛弃疾", "poem": "疏疏淡淡，问阿谁、堪比天真颜色。笑杀东君虚占断，多少朱朱白白。雪里温柔，水边明秀，不借春工力。骨清香嫩，迥然天与奇绝。 \n尝记宝篽寒轻，琐窗人睡起，玉纤轻摘。漂泊天涯空瘦损，犹有当年标格。万里风烟，一溪霜月，未怕欺他得。不如归去，阆苑有个人忆。"}
{"name": "咏芭蕉", "author": "郑燮", "poem": "芭蕉叶叶为多情，一叶才舒一叶生。\n自是相思抽不尽，却教风雨怨秋声。"}
{"name": "白莲", "author": "陆龟蒙", "poem": "素蘤多蒙别艳欺，此花端合在瑶池。\n无情有恨何人觉？月晓风清欲堕时。"}
{"name": "梅花", "author": "王安石", "poem": "白玉堂前一树梅，为谁零落为谁开。\n唯有春风最相惜，一年一度一归来。"}
{"name": "虞美人·宜州见梅作", "author": "黄庭坚", "poem": "天涯也有江南信。梅破知春近。夜阑风细得香迟。不道晓来开遍、向南枝。 \n玉台弄粉花应妒。飘到眉心住。平生个里愿杯深。去国十年老尽、少年心。"}
{"name": "黄州新建小竹楼记 / ", "author": "王禹偁", "poem": "　　黄冈之地多竹，大者如椽，竹工破之，刳去其节，用代陶瓦。比屋皆然，以其价廉而工省也。　　子城西北隅，雉堞圮毁，蓁莽荒秽，因作小楼二间，与月波楼通。远吞山光，平挹江濑，幽阒辽夐，不可具状。夏宜急雨，有瀑布声；冬宜密雪，有碎玉声；宜鼓琴，琴调虚畅；宜咏诗，诗韵清绝；宜围棋，子声丁丁然；宜投壶，矢声铮铮然；皆竹楼之所助也。　　公退之暇，被鹤氅衣，戴华阳巾，手执《周易》一卷，焚香默坐，消遣世虑。江山之外，第见风帆沙鸟，烟云竹树而已。待其酒力醒，茶烟歇，送夕阳，迎素月，亦谪居之胜概也。　　彼齐云、落星，高则高矣；井干、丽谯，华则华矣；止于贮妓女，藏歌舞，非骚人之事，吾所不取。　　吾闻竹工云，竹之为瓦，仅十稔。若重覆之，得二十稔。噫，吾以至道乙未岁，自翰林出滁上，丙申移广陵；丁酉又入西掖，戊戌岁除日有齐安之命，己亥闰三月到郡。四年之间，奔走不暇，未知明年又在何处，岂惧竹楼之易朽乎！后之人与我同志，嗣而葺之，庶斯楼之不朽也！　　咸平二年八月十五日记。"}
{"name": "早梅", "author": "柳宗元", "poem": "早梅发高树，迥映楚天碧。\n朔吹飘夜香，繁霜滋晓白。\n欲为万里赠，杳杳山水隔。\n寒英坐销落，何用慰远客。 "}
{"name": "鹧鸪", "author": "郑谷", "poem": "暖戏烟芜锦翼齐，品流应得近山鸡。\n雨昏青草湖边过，花落黄陵庙里啼。\n游子乍闻征袖湿，佳人才唱翠眉低。\n相呼相应湘江阔，苦竹丛深日向西。"}
{"name": "咏风", "author": "王勃", "poem": "肃肃凉风生，加我林壑清。\n驱烟寻涧户，卷雾出山楹。\n去来固无迹，动息如有情。\n日落山水静，为君起松声。肃肃凉景生，加我林壑清。\n驱烟寻涧户，卷雾出山楹。\n去来固无迹，动息如有情。\n日落山水静，为君起松声。(版本二)"}
{"name": "红梅", "author": "王十朋", "poem": "桃李莫相妒，夭姿元不同。\n犹余雪霜态，未肯十分红。"}
{"name": "浣溪沙·咏橘", "author": "苏轼", "poem": "菊暗荷枯一夜霜。新苞绿叶照林光。竹篱茅舍出青黄。 \n香雾噀人惊半破，清泉流齿怯初尝。吴姬三日手犹香。"}
{"name": "莲花", "author": "温庭筠", "poem": "绿塘摇滟接星津，轧轧兰桡入白蘋。\n应为洛神波上袜，至今莲蕊有香尘。"}
{"name": "昭君怨·咏荷上雨", "author": "杨万里", "poem": "午梦扁舟花底，香满西湖烟水。急雨打篷声，梦初惊。\n却是池荷跳雨，散了真珠还聚。聚作水银窝，泻清波。 "}
{"name": "小石城山记", "author": "柳宗元", "poem": "　　自西山道口径北，逾黄茅岭而下，有二道：其一西出，寻之无所得；其一少北而东，不过四十丈，土断而川分，有积石横当其垠。其上为睥睨、梁欐之形，其旁出堡坞，有若门焉。窥之正黑，投以小石，洞然有水声，其响之激越，良久乃已。环之可上，望甚远，无土壤而生嘉树美箭，益奇而坚，其疏数偃仰，类智者所施设也。　　噫！吾疑造物者之有无久矣。及是，愈以为诚有。又怪其不为之中州，而列是夷狄，更千百年不得一售其伎，是固劳而无用。神者傥不宜如是，则其果无乎？或曰：“以慰夫贤而辱于此者。”或曰：“其气之灵，不为伟人,而独为是物，故楚之南少人而多石。”是二者，余未信之。 "}
{"name": "归雁", "author": "钱起", "poem": "潇湘何事等闲回，水碧沙明两岸苔。 \n二十五弦弹夜月，不胜清怨却飞来。"}
{"name": "生查子·重叶梅", "author": "辛弃疾", "poem": "百花头上开，冰雪寒中见。霜月定相知，先识春风面。 \n主人情意深，不管江妃怨。折我最繁枝，还许冰壶荐。"}
{"name": "莲藕花叶图", "author": "吴师道", "poem": "玉雪窍玲珑，纷披绿映红。\n生生无限意，只在苦心中。"}
{"name": "汉宫春·梅", "author": "晁冲之", "poem": "潇洒江梅，向竹梢疏处，横两三枝。东君也不爱惜，雪压霜欺。无情燕子，怕春寒、轻失花期。惟是有，年年塞雁，归来曾见开时。 \n清浅小溪如练，问玉堂何似，茅舍疏篱。伤心故人去后，冷落新诗。微云淡月，对孤芳、分付他谁。空自倚，清香未减，风流不在人知。"}
{"name": "咏菊", "author": "白居易", "poem": "一夜新霜著瓦轻，芭蕉新折败荷倾。\n耐寒唯有东篱菊，金粟初开晓更清。"}
{"name": "梅花", "author": "陈亮", "poem": "疏枝横玉瘦，小萼点珠光。\n一朵忽先变，百花皆后香。\n欲传春信息，不怕雪埋藏。\n玉笛休三弄，东君正主张。"}
{"name": "虞美人·赋虞美人草", "author": "辛弃疾", "poem": "当年得意如芳草。日日春风好。拔山力尽忽悲歌。饮罢虞兮从此、奈君何。\n人间不识精诚苦。贪看青青舞。蓦然敛袂却亭亭。怕是曲中犹带、楚歌声。"}
{"name": "钴鉧潭西小丘记", "author": "柳宗元", "poem": "　　得西山后八日，寻山口西北道二百步，又得钴鉧潭。西二十五步，当湍而浚者为鱼梁。梁之上有丘焉，生竹树。其石之突怒偃蹇，负土而出，争为奇状者，殆不可数。其嵚然相累而下者，若牛马之饮于溪；其冲然角列而上者，若熊罴之登于山。　　丘之小不能一亩，可以笼而有之。问其主，曰：“唐氏之弃地，货而不售。”问其价，曰：“止四百。”余怜而售之。李深源、元克己时同游，皆大喜，出自意外。即更取器用，铲刈秽草，伐去恶木，烈火而焚之。嘉木立，美竹露，奇石显。由其中以望，则山之高，云之浮，溪之流，鸟兽之遨游，举熙熙然回巧献技，以效兹丘之下。枕席而卧，则清泠之状与目谋，瀯瀯之声与耳谋，悠然而虚者与神谋，渊然而静者与心谋。不匝旬而得异地者二，虽古好事之士，或未能至焉。　　噫！以兹丘之胜，致之沣、镐、鄠、杜，则贵游之士争买者，日增千金而愈不可得。今弃是州也，农夫渔父，过而陋之，贾四百，连岁不能售。而我与深源、克己独喜得之，是其果有遭乎！书于石，所以贺兹丘之遭也。 "}
{"name": "感遇十二首", "author": "张九龄", "poem": "兰叶春葳蕤，桂华秋皎洁。\n欣欣此生意，自尔为佳节。\n谁知林栖者，闻风坐相悦。\n草木有本心，何求美人折。幽人归独卧，滞虑洗孤清。\n持此谢高鸟，因之传远情。\n日夕怀空意，人谁感至精？\n飞沉理自隔，何所慰吾诚？鱼游乐深池，鸟栖欲高枝。\n嗟尔蜉蝣羽，薨薨亦何为。\n有生岂不化，所感奚若斯。\n神理日微灭，吾心安得知。\n浩叹杨朱子，徒然泣路岐。孤鸿海上来，池潢不敢顾。\n侧见双翠鸟，巢在三珠树。\n矫矫珍木巅，得无金丸惧？\n美服患人指，高明逼神恶？\n今我游冥冥，弋者何所慕！吴越数千里，梦寐今夕见。\n形骸非我亲，衾枕即乡县。\n化蝶犹不识，川鱼安可羡。\n海上有仙山，归期觉神变。西日下山隐，北风乘夕流。\n燕雀感昏旦，檐楹呼匹俦。\n鸿鹄虽自远，哀音非所求。\n贵人弃疵贱，下士尝殷忧。\n众情累外物，恕己忘内修。\n感叹长如此，使我心悠悠。江南有丹橘，经冬犹绿林。\n岂伊地气暖，自有岁寒心⑿。\n可以荐嘉客⒀，奈何阻重深。\n运命唯所遇，循环不可寻。\n徒言树桃李，此木岂无阴。永日徒离忧，临风怀蹇修。\n美人何处所，孤客空悠悠。\n青鸟跂不至，朱鳖谁云浮。\n夜分起踯躅，时逝曷淹留。抱影吟中夜，谁闻此叹息。\n美人适异方，庭树含幽色。\n白云愁不见，沧海飞无翼。\n凤凰一朝来，竹花斯可食。汉上有游女，求思安可得。\n袖中一札书，欲寄双飞翼。\n冥冥愁不见，耿耿徒缄忆。\n紫兰秀空蹊，皓露夺幽色。\n馨香岁欲晚，感叹情何极。\n白云在南山，日暮长太息。我有异乡忆，宛在云溶溶。\n凭此目不觏，要之心所钟。\n但欲附高鸟，安敢攀飞龙。\n至精无感遇，悲惋填心胸。\n归来扣寂寞，人愿天岂从？闭门迹群化，凭林结所思。\n啸叹此寒木，畴昔乃芳蕤。\n朝阳凤安在，日暮蝉独悲。\n浩思极中夜，深嗟欲待谁。\n所怀诚已矣，既往不可追。\n鼎食非吾事，云仙尝我期。\n胡越方杳杳，车马何迟迟。\n天壤一何异，幽嘿卧帘帷。 "}
{"name": "红牡丹", "author": "王维", "poem": "绿艳闲且静，红衣浅复深。\n花心愁欲断，春色岂知心。"}
{"name": "一剪梅·咏柳", "author": "夏完淳", "poem": "无限伤心夕照中，故国凄凉，剩粉余红。金沟御水自西东，昨岁陈宫，今岁隋宫。\n往事思量一晌空，飞絮无情，依旧烟笼。长条短叶翠濛濛，才过西风，又过东风。"}
{"name": "鹧鸪天·赏荷", "author": "蔡松年", "poem": "秀樾横塘十里香，水花晚色静年芳。胭脂雪瘦熏沉水，翡翠盘高走夜光。\n山黛远，月波长，暮云秋影蘸潇湘。醉魂应逐凌波梦，分付西风此夜凉。"}
{"name": "鹦鹉", "author": "罗隐", "poem": "莫恨雕笼翠羽残，江南地暖陇西寒。\n劝君不用分明语，语得分明出转难。"}
{"name": "咏雪", "author": "郑燮", "poem": "一片两片三四片，五六七八九十片。\n千片万片无数片，飞入梅花都不见。"}
{"name": "喜雨亭记", "author": "苏轼", "poem": "　　亭以雨名，志喜也。古者有喜，则以名物，示不忘也。周公得禾，以名其书；汉武得鼎，以名其年；叔孙胜敌，以名其子。其喜之大小不齐，其示不忘一也。　　予至扶风之明年，始治官舍。为亭于堂之北，而凿池其南，引流种木，以为休息之所。是岁之春，雨麦于岐山之阳，其占为有年。既而弥月不雨，民方以为忧。越三月，乙卯乃雨，甲子又雨，民以为未足。丁卯大雨，三日乃止。官吏相与庆于庭，商贾相与歌于市，农夫相与忭于野，忧者以喜，病者以愈，而吾亭适成。　　于是举酒于亭上，以属客而告之，曰：“五日不雨可乎？”曰：“五日不雨则无麦。”“十日不雨可乎？”曰：“十日不雨则无禾。”“无麦无禾，岁且荐饥，狱讼繁兴，而盗贼滋炽。则吾与二三子，虽欲优游以乐于此亭，其可得耶？今天不遗斯民，始旱而赐之以雨。使吾与二三子得相与优游以乐于此亭者，皆雨之赐也。其又可忘耶？”　　既以名亭，又从而歌之，曰：“使天而雨珠，寒者不得以为襦；使天而雨玉，饥者不得以为粟。一雨三日，伊谁之力？民曰太守。太守不有，归之天子。天子曰不然，归之造物。造物不自以为功，归之太空。太空冥冥，不可得而名。吾以名吾亭。” "}
{"name": "子夜四时歌·渊冰厚三尺", "author": "佚名", "poem": "渊冰厚三尺，素雪覆千里。\n我心如松柏，君情复何似？"}
{"name": "梅花绝句·其二", "author": "陆游", "poem": "幽谷那堪更北枝，年年自分着花迟。\n高标逸韵君知否，正是层冰积雪时。"}
{"name": "点绛唇·咏梅月", "author": "陈亮", "poem": "一夜相思，水边清浅横枝瘦。小窗如昼，情共香俱透。\n清入梦魂，千里人长久。君知否？雨僝云僽，格调还依旧。"}
{"name": "金明池·咏寒柳", "author": "柳如是", "poem": "有怅寒潮，无情残照，正是萧萧南浦。更吹起，霜条孤影，还记得，旧时飞絮。况晚来，烟浪斜阳，见行客，特地瘦腰如舞。总一种凄凉，十分憔悴，尚有燕台佳句。\n春日酿成秋日雨。念畴昔风流，暗伤如许。纵饶有，绕堤画舸，冷落尽，水云犹故。忆从前，一点东风，几隔着重帘，眉儿愁苦。待约个梅魂，黄昏月淡，与伊深怜低语。"}
{"name": "流莺", "author": "李商隐", "poem": "流莺漂荡复参差，度陌临流不自持。\n巧啭岂能无本意？良辰未必有佳期。\n风朝露夜阴晴里，万户千门开闭时。\n曾苦伤春不忍听，凤城何处有花枝。"}
{"name": "牡丹", "author": "徐凝", "poem": "何人不爱牡丹花，占断城中好物华。\n疑是洛川神女作，千娇万态破朝霞。"}
{"name": "卜算子·悼国际共产主义", "author": "毛泽东", "poem": "疏枝立寒窗，笑在百花前。奈何笑容难为久，春来反凋残。\n残固不堪残，何须自寻烦？花落自有花开日，蓄芳待来年。"}
{"name": "咏同心芙蓉", "author": "杜公瞻", "poem": "灼灼荷花瑞，亭亭出水中。\n一茎孤引绿，双影共分红。\n色夺歌人脸，香乱舞衣风。\n名莲自可念，况复两心同。"}
{"name": "王充道送水仙花五十支", "author": "黄庭坚", "poem": "凌波仙子生尘袜，水上轻盈步微月。\n是谁招此断肠魂，种作寒花寄愁绝。\n含香体素欲倾城，山矾是弟梅是兄。\n坐对真成被花恼，出门一笑大江横。"}
{"name": "题小松", "author": "李商隐", "poem": "怜君孤秀植庭中，细叶轻阴满座风。\n桃李盛时虽寂寞，雪霜多后始青葱。\n一年几变枯荣事，百尺方资柱石功。\n为谢西园车马客，定悲摇落尽成空。"}
{"name": "朝中措·梅", "author": "陆游", "poem": "幽姿不入少年场。无语只凄凉。一个飘零身世，十分冷淡心肠。 \n江头月底，新诗旧梦，孤恨清香。任是春风不管，也曾先识东皇。"}
{"name": "木兰花慢·中秋饮酒", "author": "辛弃疾", "poem": "可怜今夕月，向何处，去悠悠？是别有人间，那边才见，光影东头？是天外，空汗漫，但长风浩浩送中秋？飞镜无根谁系？姮娥不嫁谁留？\n谓经海底问无由，恍惚使人愁。怕万里长鲸，纵横触破，玉殿琼楼。虾蟆故堪浴水，问云何玉兔解沉浮？若道都齐无恙，云何渐渐如钩？"}
{"name": "咏山泉 / 山中流泉", "author": "储光羲", "poem": "山中有流水，借问不知名。\n映地为天色，飞空作雨声。\n转来深涧满，分出小池平。\n恬澹无人见，年年长自清。"}
{"name": "书院二小松", "author": "李群玉", "poem": "一双幽色出凡尘，数粒秋烟二尺鳞。 \n从此静窗闻细韵，琴声长伴读书人。"}
{"name": "柳枝词", "author": "何希尧", "poem": "大堤杨柳雨沉沉，万缕千条惹恨深。\n飞絮满天人去远，东风无力系春心。"}
{"name": "腊前月季", "author": "杨万里", "poem": "只道花无十日红，此花无日不春风。\n一尖已剥胭脂笔，四破犹包翡翠茸。\n别有香超桃李外，更同梅斗雪霜中。\n折来喜作新年看，忘却今晨是季冬。"}
{"name": "李都尉古剑", "author": "白居易", "poem": "古剑寒黯黯，铸来几千秋。\n白光纳日月，紫气排斗牛。\n有客借一观，爱之不敢求。\n湛然玉匣中，秋水澄不流。\n至宝有本性，精刚无与俦。\n可使寸寸折，不能绕指柔。\n愿快直士心，将断佞臣头。\n不愿报小怨，夜半刺私仇。\n劝君慎所用，无作神兵羞。"}
{"name": "云", "author": "来鹄", "poem": "千形万象竟还空，映水藏山片复重。\n无限旱苗枯欲尽，悠悠闲处作奇峰。"}
{"name": "溪上遇雨二首", "author": "崔道融", "poem": "回塘雨脚如缫丝，野禽不起沈鱼飞。\n耕蓑钓笠取未暇，秋田有望从淋漓。坐看黑云衔猛雨，喷洒前山此独晴。\n忽惊云雨在头上，却是山前晚照明。"}
{"name": "荷花", "author": "石涛", "poem": "荷叶五寸荷花娇，贴波不碍画船摇；\n相到薰风四五月，也能遮却美人腰。"}
{"name": "琴赋", "author": "嵇康", "poem": "　　余少好音声，长而玩之。以为物有盛衰，而此无变；滋味有厌，而此不倦。可以导养神气，宣和情志。处穷独而不闷者，莫近于音声也。是故复之而不足，则吟咏以肆志；吟咏之不足，则寄言以广意。然八音之器，歌舞之象，历世才士，并为之赋颂。其体制风流，莫不相袭。称其才干，则以危苦为上；赋其声音，则以悲哀为主；美其感化，则以垂涕为贵。丽则丽矣，然未尽其理也。推其所由，似原不解音声；览其旨趣，亦未达礼乐之情也。众器之中，琴德最优。故缀叙所怀，以为之赋。　　其辞曰：　　惟椅梧之所生兮，托峻岳之崇冈。披重壤以诞载兮，参辰极而高骧。含天地之醇和兮，吸日月之休光。郁纷纭以独茂兮。飞英蕤于昊苍。夕纳景于虞渊兮，旦晞干于九阳。经千载以待价兮，寂神跱而永康。且其山川形势，则盘纡隐深，磪嵬岑嵓。亘岭巉岩，岞崿岖崟。丹崖崄巇，青壁万寻。若乃重巘增起，偃蹇云覆。邈隆崇以极壮，崛巍巍而特秀。蒸灵液以播云，据神渊而吐溜。尔乃颠波奔突，狂赴争流。触岩抵隈，郁怒彪休。汹涌腾薄，奋沫扬涛。瀄汩澎湃，蜿蟺相纠。放肆大川，济乎中州。安回徐迈，寂尔长浮。澹乎洋洋，萦抱山丘。详观其区土之所产毓，奥宇之所宝殖，珍怪琅玕，瑶瑾翕赩，丛集累积，奂衍于其侧。若乃春兰被其东，沙棠殖其西。涓子宅其阳，玉醴涌其前。玄云荫其上，翔鸾集其巅。清露润其肤，惠风流其间。竦肃肃以静谧，密微微其清闲。夫所以经营其左右者，固以自然神丽，而足思愿爱乐矣。　　于是遁世之士，荣期绮季之畴，乃相与登飞梁，越幽壑，援琼枝，陟峻崿，以游乎其下。周旋永望，邈若凌飞，邪睨昆仑，俯阚海湄。指苍梧之迢递，临回江之威夷。悟时俗之多累，仰箕山之余辉。羡斯岳之弘敞，心慷慨以忘归。情舒放而远览，接轩辕之遗音。慕老童于騩隅，钦泰容之高吟。顾兹梧而兴虑，思假物以托心。乃斫孙枝，准量所任。至人摅思，制为雅琴。乃使离子督墨，匠石奋斤，夔襄荐法，般倕骋神。锼会裛厕，朗密调均。华绘雕琢，布藻垂文。错以犀象，籍以翠绿。弦以园客之丝，徽以钟山之玉。爰有龙凤之象，古人之形。伯牙挥手，钟期听声。华容灼爚，发采扬明，何其丽也！伶伦比律，田连操张。进御君子，新声憀亮，何其伟也！　　及其初调，则角羽俱起，宫徵相证，参发并趣，上下累应。踸踔磥硌，美声将兴，固以和昶而足耽矣。尔乃理正声，奏妙曲，扬白雪，发清角。纷淋浪以流离，奂淫衍而优渥。粲奕奕而高逝，驰岌岌以相属。沛腾遌而竞趣，翕韡晔而繁缛。状若崇山，又象流波。浩兮汤汤，郁兮峨峨。怫烦冤，纡余婆娑。陵纵播逸，霍濩纷葩。检容授节，应变合度。兢名擅业，安轨徐步。洋洋习习，声烈遐布。含显媚以送终，飘余响乎泰素。　　若乃高轩飞观，广夏闲房，冬夜肃清，朗月垂光，新衣翠粲，缨徽流芳。于是器冷弦调，心闲手敏。触Ⱨ如志，唯意所拟。初涉渌水，中奏清徵。雅昶唐尧，终咏微子。宽明弘润，优游躇跱。拊弦安歌，新声代起。歌曰：“凌扶摇兮憩瀛洲，要列子兮为好仇。餐沆瀣兮带朝霞，眇翩翩兮薄天游。齐万物兮超自得，委性命兮任去留。激清响以赴会，何弦歌之绸缪。”于是曲引向阑，众音将歇，改韵易调，奇弄乃发。扬和颜，攘皓腕。飞纤指以驰骛，纷（涩去掉三点水加单人旁）譶以流漫。或徘徊顾慕，拥郁抑按，盘桓毓养，从容秘玩。闼尔奋逸，风骇云乱。牢落凌厉，布濩半散。丰融披离，斐韡奂烂。英声发越，采采粲粲。或间声错糅，状若诡赴。双美并进，骈驰翼驱。初若将乖，后卒同趣。或曲而不屈，直而不倨。或相凌而不乱，或相离而不殊。时劫掎以慷慨，或怨㜘而踌躇。忽飘飖以轻迈，乍留联而扶疏。或参谭繁促，复叠攒仄。纵横骆驿，奔遁相逼。拊嗟累赞，间不容息。瑰艳奇伟，殚不可识。若乃闲舒都雅，洪纤有宜。清和条昶，案衍陆离。穆温柔以怡怿，婉顺叙而委蛇。或乘险投会，邀隙趋危。譻若离鹍鸣清池，翼若游鸿翔层崖。纷文斐尾，慊縿离纚。微风余音，靡靡猗猗。或搂批攦捋，缥缭潎冽。轻行浮弹，明婳𥉻慧。疾而不速，留而不滞。翩绵飘邈，微音迅逝。远而听之，若鸾凤和鸣戏云中；迫而察之，若众葩敷荣曜春风。既丰赡以多姿，又善始而令终。嗟姣妙以弘丽，何变态之无穷！　　若夫三春之初，丽服以时。乃携友生，以遨以嬉。涉兰圃，登重基，背长林，翳华芝，临清流，赋新诗。嘉鱼龙之逸豫，乐百卉之荣滋。理重华之遗操，慨远慕而长思。　　若乃华堂曲宴，密友近宾，兰肴兼御，旨酒清醇。进南荆，发西秦，绍陵阳，度巴人。变用杂而并起，竦众听而骇神。料殊功而比操，岂笙籥之能伦？　　若次其曲引所宜，则广陵止息，东武太山。飞龙鹿鸣，鹍鸡游弦。更唱迭奏，声若自然。流楚窈窕，惩躁雪烦。下逮谣俗，蔡氏五曲，王昭楚妃，千里别鹤。犹有一切，承间簉乏，亦有可观者焉。　　然非夫旷远者，不能与之嬉游；非夫渊静者，不能与之闲止；非夫放达者，不能与之无（希去布加厷）；非夫至精者，不能与之析理也。若论其体势，详其风声，器和故响逸，张急故声清，间辽故音庳，弦长故徽鸣。性洁静以端理，含至德之和平。诚可以感荡心志，而发泄幽情矣！是故怀戚者闻之，莫不憯懔惨凄，愀怆伤心，含哀懊咿，不能自禁。其康乐者闻之，则欨愉欢释，抃舞踊溢，留连澜漫，嗢噱终日。若和平者听之，则怡养悦愉，淑穆玄真，恬虚乐古，弃事遗身。是以伯夷以之廉，颜回以之仁，比干以之忠，尾生以之信，惠施以之辩给，万石以之讷慎。其余触类而长，所致非一，同归殊途。或文或质，总中和以统物，咸日用而不失。其感人动物，盖亦弘矣。　　于时也，金石寝声，匏竹屏气，王豹辍讴，狄牙丧味。天吴踊跃于重渊，王乔披云而下坠。舞鸑鷟于庭阶，游女飘焉而来萃。感天地以致和，况蚑行之众类。嘉斯器之懿茂，咏兹文以自慰。永服御而不厌，信古今之所贵。　　乱曰：愔愔琴德，不可测兮；体清心远，邈难极兮；良质美手，遇今世兮；纷纶翕响，冠众艺兮；识音者希，孰能珍兮；能尽雅琴，唯至人兮！"}
{"name": "五岁咏花", "author": "陈知玄", "poem": "花开满树红，花落万枝空。\n唯余一朵在，明日定随风。"}
{"name": "薛宝钗咏白海棠", "author": "曹雪芹", "poem": "珍重芳姿昼掩门，自携手瓮灌苔盆。\n胭脂洗出秋阶影，冰雪招来露砌魂。\n淡极始知花更艳，愁多焉得玉无痕。\n欲偿白帝宜清洁，不语婷婷日又昏。"}
{"name": "醉落魄·咏鹰", "author": "陈维崧", "poem": "寒山几堵，风低削碎中原路。秋空一碧无今古，醉袒貂裘，略记寻呼处。\n男儿身手和谁赌。老来猛气还轩举。人间多少闲狐兔。月黑沙黄，此际偏思汝。"}
{"name": "咏白海棠", "author": "曹雪芹", "poem": "秋容浅淡映重门，七节攒成雪满盆。\n出浴太真冰作影，捧心西子玉为魂。\n晓风不散愁千点，宿雨还添泪一痕。\n独倚画栏如有意，清砧怨笛送黄昏。"}
{"name": "题三义塔", "author": "鲁迅", "poem": "三义塔者，中国上海闸北三义里遗鸠埋骨之塔也，在日本，农人共建。奔霆飞熛歼人子，败井颓垣剩饿鸠。 \n偶值大心离火宅，终遗高塔念瀛洲。\n精禽梦觉仍衔石，斗士诚坚共抗流。\n度尽劫波兄弟在，相逢一笑泯恩仇。\n西村博士于上海战后得丧家之鸠，持归养之，初亦相安，而终化去。建塔以藏，且征题咏，率成一律，聊答遐情云尔。"}
{"name": "岳阳楼", "author": "元稹", "poem": "岳阳楼上日衔窗，影到深潭赤玉幢。\n怅望残春万般意，满棂湖水入西江。"}
{"name": "咏雪", "author": "吴均", "poem": "微风摇庭树，细雪下帘隙。\n萦空如雾转，凝阶似花积。\n不见杨柳春，徒见桂枝白。\n零泪无人道，相思空何益。"}
{"name": "摊破浣溪沙·揉破黄金万", "author": "李清照", "poem": "揉破黄金万点轻。剪成碧玉叶层层。风度精神如彦辅，大鲜明。\n梅蕊重重何俗甚，丁香千结苦粗生。熏透愁人千里梦，却无情。"}
{"name": "品令·茶词", "author": "黄庭坚", "poem": "凤舞团团饼。恨分破、教孤令。金渠体净，只轮慢碾，玉尘光莹。汤响松风，早减了、二分酒病。 \n味浓香永。醉乡路、成佳境。恰如灯下，故人万里，归来对影。口不能言，心下快活自省。"}
{"name": "咏牡丹", "author": "王溥", "poem": "枣花至小能成实，桑叶虽柔解吐丝。\n堪笑牡丹如斗大，不成一事又空枝。"}
{"name": "江神子·赋梅寄余叔良", "author": "辛弃疾", "poem": "暗香横路雪垂垂。晚风吹。晓风吹。花意争春，先出岁寒枝。毕竟一年春事了，缘太早，却成迟。\n未应全是雪霜姿。欲开时。未开时。粉面朱唇，一半点胭脂。醉里谤花花莫恨，浑冷淡，有谁知。"}
{"name": "红梅三首·其一", "author": "苏轼", "poem": "怕愁贪睡独开迟，自恐冰容不入时。\n故作小红桃杏色，尚余孤瘦雪霜姿。\n寒心未肯随春态，酒晕无端上玉肌。\n诗老不知梅格在，更看绿叶与青枝。"}
{"name": "蟾宫曲·咏西湖", "author": "奥敦周卿", "poem": "西湖烟水茫茫，百顷风潭，十里荷香。\n宜雨宜晴，宜西施淡抹浓妆。\n尾尾相衔画舫，尽欢声无日不笙簧。\n春暖花香，岁稔时康。\n真乃“上有天堂，下有苏杭。”"}
{"name": "香菱咏月·其三", "author": "曹雪芹", "poem": "精华欲掩料应难，影自娟娟魄自寒。一片砧敲千里白，半轮鸡唱五更残。\n绿蓑江上秋闻笛，红袖楼头夜倚栏。博得嫦娥应借问，缘何不使永团圆。"}
{"name": "观放白鹰二首", "author": "李白", "poem": "八月边风高，胡鹰白锦毛。\n孤飞一片雪，百里见秋毫。寒冬十二月，苍鹰八九毛。\n寄言燕雀莫相啅，自有云霄万里高。 "}
{"name": "南轩松", "author": "李白", "poem": "南轩有孤松，柯叶自绵幂。\n清风无闲时，潇洒终日夕。\n阴生古苔绿，色染秋烟碧。\n何当凌云霄，直上数千尺。"}
{"name": "野菊", "author": "李商隐", "poem": "苦竹园南椒坞边，微香冉冉泪涓涓。\n已悲节物同寒雁，忍委芳心与暮蝉。\n细路独来当此夕，清尊相伴省他年。\n紫云新苑移花处，不取霜栽近御筵。"}
{"name": "齐天乐·蝉", "author": "王沂孙", "poem": "一襟余恨宫魂断，年年翠阴庭树。乍咽凉柯，还移暗叶，重把离愁深诉。西窗过雨。怪瑶佩流空，玉筝调柱。镜暗妆残，为谁娇鬓尚如许。\n铜仙铅泪似洗，叹携盘去远，难贮零露。病翼惊秋，枯形阅世，消得斜阳几度？馀音更苦。甚独抱清商，顿成凄楚？谩想熏风，柳丝千万缕。"}
{"name": "霜天晓角·桂花", "author": "谢懋", "poem": "绿云剪叶，低护黄金屑。占断花中声誉，香与韵、两清洁。\n胜绝，君听说。是他来处别。试看仙衣犹带，金庭露、玉阶月。"}
{"name": "微雨", "author": "李商隐", "poem": "初随林霭动，稍共夜凉分。\n窗迥侵灯冷，庭虚近水闻。"}
{"name": "庭前菊", "author": "韦庄", "poem": "为忆长安烂熳开，我今移尔满庭栽。 \n红兰莫笑青青色，曾向龙山泛酒来。"}
{"name": "未展芭蕉", "author": "钱珝", "poem": "冷烛无烟绿蜡干，芳心犹卷怯春寒。 \n一缄书札藏何事，会被东风暗拆看。"}
{"name": "清平乐·雪", "author": "孙道绚", "poem": "悠悠飏飏，做尽轻模样。半夜萧萧窗外响，多在梅边竹上。\n朱楼向晓帘开，六花片片飞来。无奈熏炉烟雾，腾腾扶上金钗。"}
{"name": "五言诗·井", "author": "毛泽东", "poem": "天井四四方，周围是高墙。\n清清见卵石，小鱼囿中央。\n只喝井里水，永远养不长。"}
{"name": "鹧鸪天·寻菊花无有戏作", "author": "辛弃疾", "poem": "掩鼻人间臭腐场，古来惟有酒偏香。自从来住云烟畔，直到而今歌舞忙。\n呼老伴，共秋光。黄花何处避重阳？要知烂熳开时节，直待西风一夜霜。"}
{"name": "无俗念·灵虚宫梨花词", "author": "丘处机", "poem": "春游浩荡，是年年、寒食梨花时节。白锦无纹香烂漫，玉树琼葩堆雪。静夜沉沉，浮光霭霭，冷浸溶溶月。人间天上，烂银霞照通彻。\n浑似姑射真人，天姿灵秀，意气舒高洁。万化参差谁信道，不与群芳同列。浩气清英，仙材卓荦，下土难分别。瑶台归去，洞天方看清绝。"}
{"name": "洞仙歌·咏柳", "author": "苏轼", "poem": "江南腊尽，早梅花开后，分付新春与垂柳。细腰肢自有入格风流，仍更是、骨体清英雅秀。\n永丰坊那畔，尽日无人，谁见金丝弄晴昼？断肠是飞絮时，绿叶成阴，无个事、一成消瘦。又莫是东风逐君来，便吹散眉间一点春皱。"}
{"name": "咏雨", "author": "李世民", "poem": "罩云飘远岫，喷雨泛长河。\n低飞昏岭腹，斜足洒岩阿。\n泫丛珠缔叶，起溜镜图波。\n濛柳添丝密，含吹织空罗。"}
{"name": "暗香疏影", "author": "姜夔", "poem": "　　辛亥之冬，予载雪诣石湖。止既月，授简索句，且征新声，作此两曲。石湖把玩不已，使工妓隶习之，音节谐婉，乃名之曰《暗香》《疏影》。　　暗香\n　　旧时月色，算几番照我，梅边吹笛。唤起玉人，不管清寒与攀摘。何逊而今渐老，都忘却春风词笔。但怪得竹外疏花，香冷入瑶席。江国，正寂寂。叹寄与路遥，夜雪初积。翠尊易泣，红萼无言耿相忆。长记曾携手处，千树压西湖寒碧。又片片、吹尽也，几时见得。　　疏影\n　　苔枝缀玉，有翠禽小小，枝上同宿。客里相逢，篱角黄昏，无言自倚修竹。昭君不惯胡沙远，但暗忆、江南江北。想佩环、月夜归来，化作此花幽独。犹记深宫旧事，那人正睡里，飞近蛾绿。莫似春风，不管盈盈，早与安排金屋。还教一片随波去，又却怨、玉龙哀曲。等恁时、重觅幽香，已入小窗横幅。"}
{"name": "少年游·栏干十二独凭春", "author": "欧阳修", "poem": "栏干十二独凭春，晴碧远连云。千里万里，二月三月，行色苦愁人。\n谢家池上，江淹浦畔，吟魄与离魂。那堪疏雨滴黄昏。更特地、忆王孙。"}
{"name": "定风波·红梅", "author": "苏轼", "poem": "好睡慵开莫厌迟。自怜冰脸不时宜。偶作小红桃杏色，闲雅，尚馀孤瘦雪霜姿。 \n休把闲心随物态，何事，酒生微晕沁瑶肌。诗老不知梅格在，吟咏，更看绿叶与青枝。"}
{"name": "螃蟹咏", "author": "曹雪芹", "poem": "持螯更喜桂阴凉，泼醋擂姜兴欲狂。\n饕餮王孙应有酒，横行公子竟无肠。\n脐间积冷谗忘忌，指上沾腥洗尚香。\n原为世人美口腹，坡仙曾笑一生忙。"}
{"name": "严郑公宅同咏竹", "author": "杜甫", "poem": "绿竹半含箨，新梢才出墙。色侵书帙晚，阴过酒樽凉。 \n雨洗娟娟净，风吹细细香。但令无剪伐，会见拂云长。"}
{"name": "点绛唇·素香丁香", "author": "王十朋", "poem": "落木萧萧，琉璃叶下琼葩吐。素香柔树。雅称幽人趣。 \n无意争先，梅蕊休相妒。含春雨。结愁千绪。似忆江南主。"}
{"name": "南中咏雁诗", "author": "韦承庆", "poem": "万里人南去，三春雁北飞。\n不知何岁月，得与尔同归？"}
{"name": "菊", "author": "郑谷", "poem": "王孙莫把比蓬蒿，九日枝枝近鬓毛。\n露湿秋香满池岸，由来不羡瓦松高。"}
{"name": "卖残牡丹", "author": "鱼玄机", "poem": "临风兴叹落花频，芳意潜消又一春。\n应为价高人不问，却缘香甚蝶难亲。\n红英只称生宫里，翠叶那堪染路尘。\n及至移根上林苑，王孙方恨买无因。"}
{"name": "秋莲", "author": "刘因", "poem": "瘦影亭亭不自容，淡香杳杳欲谁通？\n不堪翠减红销际，更在江清月冷中。\n拟欲青房全晚节，岂知白露已秋风。\n盛衰老眼依然在，莫放扁舟酒易空。"}
{"name": "古风·其二十六", "author": "李白", "poem": "碧荷生幽泉，朝日艳且鲜。\n秋花冒绿水，密叶罗青烟。\n秀色空绝世，馨香为谁传。\n坐看飞霜满，凋此红芳年。\n结根未得所，愿托华池边。"}
{"name": "菊", "author": "罗隐", "poem": "篱落岁云暮，数枝聊自芳。\n雪裁纤蕊密，金拆小苞香。\n千载白衣酒，一生青女霜。\n春丛莫轻薄，彼此有行藏。"}
{"name": "昭君怨·梅花", "author": "郑域", "poem": "道是花来春未。道是雪来香异。竹外一枝斜。野人家。\n冷落竹篱茅舍。富贵玉堂琼榭。两地不同栽。一般开。"}
{"name": "诉衷情·送春", "author": "万俟咏", "poem": "一鞭清晓喜还家。宿醉困流霞。夜来小雨新霁，双燕舞风斜。 \n山不尽，水无涯。望中赊。送春滋味，念远情怀，分付杨花。"}
{"name": "咏新竹", "author": "际智", "poem": "此君志欲擎天碧，耸出云头高百尺。\n只恐年深化作龙，一朝飞去不留迹。"}
{"name": "咏梧桐", "author": "郑燮", "poem": "高梧百尺夜苍苍，乱扫秋星落晓霜。\n如何不向西州植，倒挂绿毛幺凤皇。"}
{"name": "南乡子·梅花词和杨元素", "author": "苏轼", "poem": "寒雀满疏篱，争抱寒柯看玉蕤。忽见客来花下坐，惊飞。蹋散芳英落酒卮。 \n痛饮又能诗，坐客无毡醉不知。花尽酒阑春到也，离离。一点微酸已著枝。"}
{"name": "望海楼", "author": "米芾", "poem": "云间铁瓮近青天，缥缈飞楼百尺连。\n三峡江声流笔底，六朝帆影落樽前。\n几番画角催红日，无事沧州起白烟。\n忽忆赏心何处是？春风秋月两茫然。"}
{"name": "八月十二日夜诚斋望月", "author": "杨万里", "poem": "才近中秋月已清，鸦青幕挂一团冰。\n忽然觉得今宵月，元不黏天独自行。"}
{"name": "蝉赋", "author": "曹植", "poem": "　　唯夫蝉之清素兮，潜厥类乎太阴。在盛阳之仲夏兮，始游豫乎芳林。实澹泊而寡欲兮，独怡乐而长吟。声皦皦而弥厉兮，似贞士之介心。内含和而弗食兮，与众物而无求。栖高枝而仰首兮，漱朝露之清流。隐柔桑之稠叶兮，快啁号以遁暑。苦黄雀之作害兮，患螳螂之劲斧。冀飘翔而远托兮，毒蜘蛛之网罟。欲降身而卑窜兮，惧草虫之袭予。免众难而弗获兮，遥迁集乎宫宇。依名果之茂阴兮，托修干以静处。有翩翩之狡童兮，步容与于园圃。体离朱之聪视兮，姿才捷于狝猿。条罔叶而不挽兮，树无干而不缘。翳轻躯而奋进兮，跪侧足以自闲。恐余身之惊骇兮，精曾睨而目连。持柔竿之冉冉兮，运微粘而我缠。欲翻飞而逾滞兮，知性命之长捐。委厥体于膳夫。归炎炭而就燔。秋霜纷以宵下，晨风烈其过庭。气憯怛而薄躯，足攀木而失茎。吟嘶哑以沮败，状枯槁以丧形。　　乱曰：诗叹鸣蜩，声嘒嘒兮，盛阳则来，太阴逝兮。皎皎贞素，侔夷节兮。帝臣是戴，尚其洁兮。"}
{"name": "咏蟹 / 咏螃蟹呈浙西", "author": "皮日休", "poem": "未游沧海早知名，有骨还从肉上生。 \n莫道无心畏雷电，海龙王处也横行。"}
{"name": "高阳台·西湖春感", "author": "张炎", "poem": "接叶巢莺，平波卷絮，断桥斜日归船。能几番游，看花又是明年。东风且伴蔷薇住，到蔷薇、春已堪怜。更凄然。万绿西泠，一抹荒烟。 \n当年燕子知何处，但苔深韦曲，草暗斜川。见说新愁，如今也到鸥边。无心再续笙歌梦，掩重门、浅醉闲眠。莫开帘，怕见飞花，怕听啼鹃。"}
{"name": "咏初日", "author": "赵匡胤", "poem": "太阳初出光赫赫，千山万山如火发。\n一轮顷刻上天衢，逐退群星与残月。"}
{"name": "念奴娇·插天翠柳", "author": "朱敦儒", "poem": "插天翠柳，被何人，推上一轮明月。照我藤床凉似水，飞入瑶台琼阙。雾冷笙箫，风轻环佩，玉锁无人掣。闲云收尽，海光天影相接。 \n谁信有药长生，素娥新炼就、飞霜凝雪。打碎珊瑚，争似看、仙桂扶疏横绝。洗尽凡心，满身清露，冷浸萧萧发。明朝尘世，记取休向人说。"}
{"name": "野菊", "author": "杨万里", "poem": "未与骚人当糗粮，况随流俗作重阳。\n政缘在野有幽色，肯为无人减妙香。\n已晚相逢半山碧，便忙也折一枝黄。\n花应冷笑东篱族，犹向陶翁觅宠光。"}
{"name": "芦花", "author": "雍裕之", "poem": "夹岸复连沙，枝枝摇浪花。\n月明浑似雪，无处认渔家。"}
{"name": "牡丹", "author": "罗隐", "poem": "艳多烟重欲开难，红蕊当心一抹檀。\n公子醉归灯下见，美人朝插镜中看。\n当庭始觉春风贵，带雨方知国色寒。\n日晚更将何所似，太真无力凭阑干。"}
{"name": "花犯·小石梅花", "author": "周邦彦", "poem": "粉墙低，梅花照眼，依然旧风味。露痕轻缀。疑净洗铅华，无限佳丽。去年胜赏曾孤倚。冰盘同宴喜。更可惜，雪中高树，香篝熏素被。 \n今年对花最匆匆，相逢似有恨，依依愁悴。吟望久，青苔上、旋看飞坠。相将见、&nbsp;翠丸荐酒，人正在、空江烟浪里。但梦想、一枝潇洒，黄昏斜照水。"}
{"name": "踏莎行·雪中看梅花", "author": "王旭", "poem": "两种风流，一家制作。雪花全似梅花萼。细看不是雪无香，天风吹得香零落。\n虽是一般，惟高一着。雪花不似梅花薄。梅花散彩向空山，雪花随意穿帘幕。"}
{"name": "晚桃花", "author": "白居易", "poem": "一树红桃亚拂池，竹遮松荫晚开时。\n非因斜日无由见，不是闲人岂得知。\n寒地生材遗校易，贫家养女嫁常迟。\n春深欲落谁怜惜，白侍郎来折一枝。"}
{"name": "残叶", "author": "李觏", "poem": "一树摧残几片存，栏边为汝最伤神。\n休翻雨滴寒鸣夜，曾抱花枝暖过春。\n与影有情唯日月，遇红无礼是泥尘。\n上阳宫女多诗思，莫寄人间取次人。"}
{"name": "玉楼春·红酥肯放琼苞碎", "author": "李清照", "poem": "红酥肯放琼苞碎。探著南枝开遍未。不知酝藉几多香，但见包藏无限意。\n道人憔悴春窗底。闷损阑干愁不倚。要来小酌便来休，未必明朝风不起。"}
{"name": "忆秦娥·梅谢了", "author": "刘克庄", "poem": "梅谢了，塞垣冻解鸿归早。鸿归早，凭伊问讯，大梁遗老。\n浙河西面边声悄，淮河北去炊烟少。炊烟少。宣和宫殿，冷烟衰草。"}
{"name": "归燕诗", "author": "张九龄", "poem": "海燕虽微渺，乘春亦暂来。\n岂知泥滓贱，只见玉堂开。\n绣户时双入，华堂日几回。\n无心与物竞，鹰隼莫相猜。"}
{"name": "双双燕·小桃谢后", "author": "吴文英", "poem": "小桃谢后，双双燕，飞来几家庭户。轻烟晓暝，湘水暮云遥度，帘外余寒未卷，共斜入、红楼深处。相将占得雕梁，似约韶光留住。 \n堪举。翩翩翠羽。杨柳岸，泥香半和梅雨。落花风软，戏促乱红飞舞。多少呢喃意绪。尽日向、流莺分诉。还过短墙，谁会万千言语。"}
{"name": "咏萤", "author": "虞世南", "poem": "的历流光小，飘飖弱翅轻。\n恐畏无人识，独自暗中明。"}
{"name": "闻鹊喜·吴山观涛", "author": "周密", "poem": "天水碧，染就一江秋色。鳌戴雪山龙起蛰，快风吹海立。\n数点烟鬟青滴，一杼霞绡红湿，白鸟明边帆影直，隔江闻夜笛。"}
{"name": "绵州巴歌", "author": "佚名", "poem": "豆子山，打瓦鼓。\n扬平山，撒白雨。\n下白雨，取龙女。\n织得绢，二丈五。\n一半属罗江，一半属玄武。"}
{"name": "乌江", "author": "汪遵", "poem": "兵散弓残挫虎威，单枪匹马突重围。 \n英雄去尽羞容在，看却江东不得归。"}
{"name": "点绛唇·梅", "author": "朱翌", "poem": "流水泠泠，断桥横路梅枝亚。雪花飞下，浑似江南画。\n白璧青钱，欲买春无价。归来也，风吹平野，一点香随马。"}
{"name": "卜算子·新柳", "author": "纳兰性德", "poem": "娇软不胜垂，瘦怯那禁舞。多事年年二月风，翦出鹅黄缕。\n一种可怜生，落日和烟雨。苏小门前长短条，即渐迷行处。"}
{"name": "浣溪沙·杨花", "author": "陈子龙", "poem": "百尺章台撩乱飞，重重帘幕弄春晖。怜他飘泊奈他飞。\n澹日滚残花影下，软风吹送玉楼西。天涯心事少人知。"}
{"name": "劲草行", "author": "王冕", "poem": "中原地古多劲草，节如箭竹花如稻。\n白露洒叶珠离离，十月霜风吹不到。\n萋萋不到王孙门，青青不盖谗佞坟。\n游根直下土百尺，枯荣暗抱忠臣魂。\n我问忠臣为何死，元是汉家不降士。\n白骨沉埋战血深，翠光潋滟腥风起。\n山南雨晴蝴蝶飞，山北雨冷麒麟悲。\n寸心摇摇为谁道，道旁可许愁人知？\n昨夜东风鸣羯鼓，髑髅起作摇头舞。\n寸田尺宅且勿论，金马铜驼泪如雨。"}
{"name": "望江南·咏弦月", "author": "纳兰性德", "poem": "初八月，半镜上青霄。斜倚画阑娇不语，暗移梅影过红桥，裙带北风飘。"}
{"name": "双井茶送子瞻", "author": "黄庭坚", "poem": "人间风日不到处，天上玉堂森宝书。\n想见东坡旧居士，挥毫百斛泻明珠。\n我家江南摘云腴，落硙霏霏雪不如。\n为公唤起黄州梦，独载扁舟向五湖。"}
{"name": "瓠叶", "author": "佚名", "poem": "幡幡瓠叶，采之亨之。君子有酒，酌言尝之。有兔斯首，炮之燔之。君子有酒，酌言献之。有兔斯首，燔之炙之。君子有酒，酌言酢之。有兔斯首，燔之炮之。君子有酒，酌言酬之。"}
{"name": "赏春 / 芳草 / 春", "author": "罗邺", "poem": "芳草和烟暖更青，闲门要路一时生。 \n年年点检人间事，唯有春风不世情。"}
{"name": "眉妩·新月", "author": "王沂孙", "poem": "渐新痕悬柳，淡彩穿花，依约破初暝。便有团圆意，深深拜，相逢谁在香径。画眉未稳，料素娥、犹带离恨。最堪爱、一曲银钩小，宝帘挂秋冷。 \n千古盈亏休问。叹慢磨玉斧，难补金镜。太液池犹在，凄凉处、何人重赋清景。故山夜永。试待他、窥户端正。看云外山河，还老尽、桂花影。"}
{"name": "题李次云窗竹", "author": "白居易", "poem": "不用裁为鸣凤管，不须截作钓鱼竿。\n千花百草凋零后，留向纷纷雪里看。"}
{"name": "一丛花·咏并蒂莲", "author": "纳兰性德", "poem": "阑珊玉佩罢霓裳，相对绾红妆。藕丝风送凌波去，又低头、软语商量。一种情深，十分心苦，脉脉背斜阳。\n色香空尽转生香，明月小银塘。桃根桃叶终相守，伴殷勤、双宿鸳鸯。菰米漂残，沈云乍黑，同梦寄潇湘。"}
{"name": "白燕", "author": "袁凯", "poem": "故国飘零事已非，旧时王谢见应稀。\n月明汉水初无影，雪满梁园尚未归。\n柳絮池塘香入梦，梨花庭院冷侵衣。\n赵家姊妹多相忌，莫向昭阳殿里飞。"}
{"name": "咏秋柳", "author": "纪映淮", "poem": "栖鸦流水点秋光，爱此萧疏树几行。\n不与行人绾离别，赋成谢女雪飞香。"}
{"name": "绮罗香·红叶", "author": "张炎", "poem": "万里飞霜，千林落木，寒艳不招春妒。枫冷吴江，独客又吟愁句。正船舣、流水孤村，似花绕、斜阳归路。甚荒沟、一片凄凉，载情不去载愁去。\n长安谁问倦旅？羞见衰颜借酒，飘零如许。谩倚新妆，不入洛阳花谱。为回风、起舞尊前，尽化作、断霞千缕。记阴阴、绿遍江南，夜窗听暗雨。"}
{"name": "咏白海棠", "author": "曹雪芹", "poem": "斜阳寒草带重门，苔翠盈铺雨后盆。\n玉是精神难比洁，雪为肌骨易销魂。\n芳心一点娇无力，倩影三更月有痕。\n莫谓缟仙能羽化，多情伴我咏黄昏。"}
{"name": "减字木兰花·花", "author": "苏轼", "poem": "玉房金蕊，宜在玉人纤手里。淡月朦胧，更有微微弄袖风。\n温香熟美，醉慢云鬟垂两耳。多谢春工，不是花红是玉红。"}
{"name": "东风第一枝·咏春雪", "author": "史达祖", "poem": "巧沁兰心，偷黏草甲，东风欲障新暖。谩凝碧瓦难留，信知暮寒轻浅。行天入镜，做弄出、轻松纤软。料故园、不卷重帘，误了乍来双燕。 \n青未了、柳回白眼。红欲断、杏开素面。旧游忆著山阴，厚盟遂妨上苑。寒炉重暖，便放慢春衫针线。恐凤靴，挑菜归来，万一灞桥相见。"}
{"name": "摸鱼儿·观潮上叶丞相", "author": "辛弃疾", "poem": "望飞来半空鸥鹭，须臾动地鼙鼓。截江组练驱山去，鏖战未收貔虎。朝又暮。诮惯得、吴儿不怕蛟龙怒。风波平步。看红旆惊飞，跳鱼直上，蹙踏浪花舞。\n凭谁问，万里长鲸吞吐，人间儿戏千弩。滔天力倦知何事，白马素车东去。堪恨处，人道是、属镂怨愤终千古。功名自误。谩教得陶朱，五湖西子，一舸弄烟雨。"}
{"name": "水仙子·寻梅", "author": "乔吉", "poem": "冬前冬后几村庄，溪北溪南两履霜，树头树底孤山上。冷风来何处香？ 忽相逢缟袂绡裳。酒醒寒惊梦，笛凄春断肠，淡月昏黄。"}
{"name": "群鹤咏", "author": "萧道成", "poem": "八风儛遥翮，九野弄清音。\n一摧云间志，为君苑中禽。"}
{"name": "咏秋兰", "author": "静诺", "poem": "长林众草入秋荒，独有幽姿逗晚香。\n每向风前堪寄傲，几因霜后欲留芳。\n名流赏鉴还堪佩，空谷知音品自扬。\n一种孤怀千古在，湘江词赋奏清商。"}
{"name": "咏槿", "author": "李白", "poem": "园花笑芳年，池草艳春色。\n犹不如槿花，婵娟玉阶侧。 \n芬荣何夭促，零落在瞬息。\n岂若琼树枝，终岁长翕赩。"}
{"name": "采苓", "author": "佚名", "poem": "采苓采苓，首阳之巅。人之为言，苟亦无信。舍旃舍旃，苟亦无然。人之为言，胡得焉？\n采苦采苦，首阳之下。人之为言，苟亦无与。舍旃舍旃，苟亦无然。人之为言，胡得焉？\n采葑采葑，首阳之东。人之为言，苟亦无从。舍旃舍旃，苟亦无然。人之为言，胡得焉？"}
{"name": "萤火", "author": "杜甫", "poem": "幸因腐草出，敢近太阳飞。\n未足临书卷，时能点客衣。\n随风隔幔小，带雨傍林微。\n十月清霜重，飘零何处归。"}
{"name": "咏桂", "author": "李白", "poem": "世人种桃李，皆在金张门。\n攀折争捷径，及此春风暄。\n一朝天霜下，荣耀难久存。\n安知南山桂，绿叶垂芳根。\n清阴亦可托，何惜树君园。"}
{"name": "观梅有感", "author": "刘因", "poem": "东风吹落战尘沙，梦想西湖处士家。\n只恐江南春意减，此心元不为梅花。"}
{"name": "山鬼谣·问何年", "author": "辛弃疾", "poem": "雨岩有石，状怪甚，取《离骚》《九歌》，名曰“山鬼”，因赋《摸鱼儿》，改今名。问何年、此山来此？西风落日无语。看君似是羲皇上，直作太初名汝。溪上路，算只有、红尘不到今犹古。一杯谁举？笑我醉呼君，崔嵬未起，山鸟覆杯去。\n须记取：昨夜龙湫风雨，门前石浪掀舞。四更山鬼吹灯啸，惊倒世间儿女。依约处，还问我：清游杖履公良苦。神交心许。待万里携君，鞭笞鸾凤，诵我《远游》赋。 \n"}
{"name": "咏萤诗", "author": "萧纲", "poem": "本将秋草并，今与夕风轻。\n腾空类星陨，拂树若生花。\n屏疑神火照，帘似夜珠明。\n逢君拾光彩，不吝此生轻。"}
{"name": "燕归梁·风莲", "author": "蒋捷", "poem": "我梦唐宫春昼迟。正舞到、曳裾时。翠云队仗绛霞衣。慢腾腾、手双垂。 \n忽然急鼓催将起，似彩凤、乱惊飞。梦回不见万琼妃。见荷花、被风吹。"}
{"name": "早梅", "author": "谢燮", "poem": "迎春故早发，独自不疑寒。\n畏落众花后，无人别意看。"}
{"name": "望岳三首·其二", "author": "杜甫", "poem": "西岳崚嶒竦处尊，诸峰罗立似儿孙。\n安得仙人九节杖，拄到玉女洗头盆。\n车箱入谷无归路，箭栝通天有一门。\n稍待秋风凉冷后，高寻白帝问真源。"}
{"name": "裴给事宅白牡丹", "author": "卢纶", "poem": "长安豪贵惜春残，争玩街西紫牡丹。 \n别有玉盘承露冷，无人起就月中看。"}
{"name": "蝶恋花·两岸月桥花半吐", "author": "真德秀", "poem": "两岸月桥花半吐。红透肌香，暗把游人误。尽道武陵溪上路。不知迷入江南去。 \n先自冰霜真态度。何事枝头，点点胭脂污。莫是东君嫌淡素。问花花又娇无语。"}
{"name": "野菊", "author": "王建", "poem": "晚艳出荒篱，冷香著秋水。\n忆向山中见，伴蛩石壁里。"}
{"name": "玉烛新·白海棠", "author": "顾太清", "poem": "初晴新雨后。乍洗褪胭脂，缟衣妆就。东风倦倚，憨憨态、不管敲残更漏。嫩寒天气，正睡稳、乌衣时候。深夜静、银烛高烧，微香暗侵襟袖。\n盈盈一点芳心，占多少春光，问卿知否？红妆莫斗。谁得似、净骨天然清瘦。神娟韵秀。雅称个、花仙为首。还要倩、流水高山，花前慢奏。"}
{"name": "贺新郎·赋琵琶", "author": "辛弃疾", "poem": "凤尾龙香拨。自开元霓裳曲罢，几番风月？最苦浔阳江头客，画舸亭亭待发。记出塞、黄云堆雪。马上离愁三万里，望昭阳宫殿孤鸿没。弦解语，恨难说。\n辽阳驿使音尘绝。琐窗寒、轻拢慢捻，泪珠盈睫。推手含情还却手，一抹《梁州》哀彻。千古事，云飞烟灭。贺老定场无消息，想沉香亭北繁华歇，弹到此，为呜咽。"}
{"name": "醉桃源·柳", "author": "翁元龙", "poem": "千丝风雨万丝晴。年年长短亭。暗黄看到绿成阴。春由他送迎。 \n莺思重，燕愁轻。如人离别情。绕湖烟冷罩波明。画船移玉笙。"}
{"name": "疏影·咏荷叶", "author": "张炎", "poem": "碧圆自洁。向浅洲远渚，亭亭清绝。犹有遗簪，不展秋心，能卷几多炎热。鸳鸯密语同倾盖，且莫与、浣纱人说。恐怨歌、忽断花风，碎却翠云千叠。 \n回首当年汉舞，怕飞去、谩皱留仙裙折。恋恋青衫，犹染枯香，还叹鬓丝飘雪。盘心清露如铅水，又一夜、西风吹折。喜静看、匹练秋光，倒泻半湖明月。"}
{"name": "绿头鸭·咏月", "author": "晁端礼", "poem": "晚云收，淡天一片琉璃。烂银盘、来从海底，皓色千里澄辉。莹无尘、素娥淡伫，静可数、丹桂参差。玉露初零，金风未凛，一年无似此佳时。露坐久，疏萤时度，乌鹊正南飞。瑶台冷，栏干凭暖，欲下迟迟。 \n念佳人、音尘别后，对此应解相思。最关情、漏声正永，暗断肠、花影偷移。料得来宵，清光未减，阴晴天气又争知。共凝恋、如今别后，还是隔年期。人强健，清尊素影，长愿相随。"}
{"name": "香菱咏月·其二", "author": "曹雪芹", "poem": "非银非水映窗寒，试看晴空护玉盘。淡淡梅花香欲染，丝丝柳带露初干。\n只疑残粉涂金砌，恍若轻霜抹玉栏。梦醒西楼人迹绝，余容犹可隔帘看。"}
{"name": "病马", "author": "杜甫", "poem": "乘尔亦已久，天寒关塞深。\n尘中老尽力，岁晚病伤心。\n毛骨岂殊众？驯良犹至今。\n物微意不浅，感动一沉吟。"}
{"name": "鹦鹉赋", "author": "祢衡", "poem": "　　时黄祖太子射，宾客大会。有献鹦鹉者，举酒于衡前曰：“祢处士，今日无用娱宾，窃以此鸟自远而至，明彗聪善，羽族之可贵，愿先生为之赋，使四座咸共荣观，不亦可乎？”衡因为赋，笔不停缀，文不加点。其辞曰：　　惟西域之灵鸟兮，挺自然之奇姿。体金精之妙质兮，合火德之明辉。性辩慧而能言兮，才聪明以识机。故其嬉游高峻，栖跱幽深。飞不妄集，翔必择林。绀趾丹觜，绿衣翠衿。采采丽容，咬咬好音。虽同族于羽毛，固殊智而异心。配鸾皇而等美，焉比德于众禽？　　于是羡芳声之远畅，伟灵表之可嘉。命虞人于陇坻，诏伯益于流沙。跨昆仑而播弋，冠云霓而张罗。虽纲维之备设，终一目之所加。且其容止闲暇，守植安停。逼之不惧，抚之不惊。宁顺从以远害，不违迕以丧生。故献全者受赏，而伤肌者被刑。　　尔乃归穷委命，离群丧侣。闭以雕笼，翦其翅羽。流飘万里，崎岖重阻。逾岷越障，载罹寒暑。女辞家而适人，臣出身而事主。彼贤哲之逢患，犹栖迟以羁旅。矧禽鸟之微物，能驯扰以安处！眷西路而长怀，望故乡而延伫。忖陋体之腥臊，亦何劳于鼎俎？嗟禄命之衰薄，奚遭时之险巇？岂言语以阶乱，将不密以致危？痛母子之永隔，哀伉俪之生离。匪余年之足惜，愍众雏之无知。背蛮夷之下国，侍君子之光仪。惧名实之不副，耻才能之无奇。羡西都之沃壤，识苦乐之异宜。怀代越之悠思，故每言而称斯。　　若乃少昊司辰，蓐收整辔。严霜初降，凉风萧瑟。长吟远慕，哀鸣感类。音声凄以激扬，容貌惨以憔悴。闻之者悲伤，见之者陨泪。放臣为之屡叹，弃妻为之歔欷。　　感平生之游处，若埙篪之相须。何今日之两绝，若胡越之异区？顺笼槛以俯仰，窥户牖以踟蹰。想昆山之高岳，思邓林之扶疏。顾六翮之残毁，虽奋迅其焉如？心怀归而弗果，徒怨毒于一隅。苟竭心于所事，敢背惠而忘初？讬轻鄙之微命，委陋贱之薄躯。期守死以报德，甘尽辞以效愚。恃隆恩于既往，庶弥久而不渝。"}
{"name": "点绛唇·咏风兰", "author": "纳兰性德", "poem": "别样幽芬，更无浓艳催开处。凌波欲去，且为东风住。\n忒煞萧疏，争奈秋如许。还留取，冷香半缕，第一湘江雨。"}
{"name": "走笔谢孟谏议寄新茶", "author": "卢仝", "poem": "日高丈五睡正浓，军将打门惊周公。\n口云谏议送书信，白绢斜封三道印。\n开缄宛见谏议面，手阅月团三百片。\n闻道新年入山里，蛰虫惊动春风起。\n天子须尝阳羡茶，百草不敢先开花。\n仁风暗结珠琲瓃，先春抽出黄金芽。\n摘鲜焙芳旋封裹，至精至好且不奢。\n至尊之余合王公，何事便到山人家。\n柴门反关无俗客，纱帽笼头自煎吃。\n碧云引风吹不断，白花浮光凝碗面。\n一碗喉吻润，两碗破孤闷。\n三碗搜枯肠，唯有文字五千卷。\n四碗发轻汗，平生不平事，尽向毛孔散。\n五碗肌骨清，六碗通仙灵。\n七碗吃不得也，唯觉两腋习习清风生。\n蓬莱山，在何处？\n玉川子，乘此清风欲归去。\n山上群仙司下土，地位清高隔风雨。\n安得知百万亿苍生命，堕在巅崖受辛苦！\n便为谏议问苍生，到头还得苏息否？"}
{"name": "咏燕 / 归燕诗", "author": "张九龄", "poem": "海燕虽微渺，乘春亦暂来。\n岂知泥滓贱，只见玉堂开。\n绣户时双入，华堂日几回。\n无心与物竞，鹰隼莫相猜。"}
{"name": "池上", "author": "张光启", "poem": "倚杖池边立，西风荷柄斜。\n眼明秋水外，又放一枝花。"}
{"name": "十一月中旬至扶风界见梅", "author": "李商隐", "poem": "匝路亭亭艳，非时裛裛香。\n素娥惟与月，青女不饶霜。\n赠远虚盈手，伤离适断肠。\n为谁成早秀，不待作年芳。"}
{"name": "拂舞词 / 公无渡河", "author": "温庭筠", "poem": "黄河怒浪连天来，大响谹谹如殷雷。\n龙伯驱风不敢上，百川喷雪高崔嵬。\n二十三弦何太哀，请公勿渡立徘徊。\n下有狂蛟锯为尾，裂帆截棹磨霜齿。\n神椎凿石塞神潭，白马参覃赤尘起。\n公乎跃马扬玉鞭，灭没高蹄日千里。"}
{"name": "大司成颜几圣率同舍招游", "author": "杨万里", "poem": "城中担上买莲房，未抵西湖泛野航。\n旋折荷花剥莲子，露为风味月为香。"}
{"name": "晓过鸳湖", "author": "查慎行", "poem": "晓风催我挂帆行，绿涨春芜岸欲平。\n长水塘南三日雨，菜花香过秀州城。"}
{"name": "雨不绝", "author": "杜甫", "poem": "鸣雨既过渐细微，映空摇飏如丝飞。\n阶前短草泥不乱，院里长条风乍稀。\n舞石旋应将乳子，行云莫自湿仙衣。\n眼边江舸何匆促，未待安流逆浪归。"}
{"name": "咏愁", "author": "石象之", "poem": "来何容易去何迟，半在心头半在眉。\n门掩落花春去后，窗涵残月酒醒时。\n柔如万顷连天草，乱似千寻帀地丝。\n除却五侯歌舞地，人间何处不相随？"}
{"name": "天香·咏龙涎香", "author": "王沂孙", "poem": "孤峤蟠烟，层涛蜕月，骊宫夜采铅水。讯远槎风，梦深薇露，化作断魂心字。红瓷候火，还乍识、冰环玉指。一缕萦帘翠影，依稀海天云气。 \n几回殢娇半醉。翦春灯、夜寒花碎。更好故溪飞雪，小窗深闭。荀令如今顿老，总忘却、樽前旧风味。谩惜余熏，空篝素被。"}
{"name": "和袭美木兰后池三咏·白", "author": "陆龟蒙", "poem": "素蘤多蒙别艳欺，此花端合在瑶池。\n无情有恨何人觉？月晓风清欲堕时。"}
{"name": "桃花", "author": "周朴", "poem": "桃花春色暖先开，明媚谁人不看来。\n可惜狂风吹落后，殷红片片点莓苔。"}
{"name": "咏草", "author": "俞紫芝", "poem": "满目芊芊野渡头，不知若个解忘忧？\n细随绿水侵离馆，远带斜阳过别洲。\n金谷园中荒映月，石头城下碧连秋。\n行人怅望王孙去，买断金钗十二愁。"}
{"name": "花犯·谢黄复庵除夜寄古", "author": "吴文英", "poem": "翦横枝，清溪分影，翛然镜空晓。小窗春到。怜夜冷孀娥，相伴孤照。古苔泪锁霜千点，苍华人共老。料浅雪、黄昏驿路，飞香遗冻草。\n行云梦中认琼娘，冰肌瘦，窈窕风前纤缟。残醉醒，屏山外、翠禽声小。寒泉贮、绀壶渐暖，年事对、青灯惊换了。但恐舞、一帘胡蝶，玉龙吹又杳。"}
{"name": "贺新郎·和前韵", "author": "辛弃疾", "poem": "觅句如东野。想钱塘风流处士，水仙祠下。更亿小孤烟浪里，望断彭郎欲嫁。是一色空蒙难画。谁解胸中吞云梦，试呼来草赋看司马。须更把，《上林》写。\n鸡豚旧日渔樵社。问先生：带湖春涨，几时归也？为爱琉璃三万顷，正卧水亭烟榭。对玉塔微澜深夜。雁鹜如云休报事，被诗逢敌手皆勍者。春草梦，也宜夏。"}
{"name": "浪淘沙·杨花", "author": "李雯", "poem": "金缕晓风残，素雪晴翻，为谁飞上玉雕阑？可惜章台新雨后，踏入沙间。\n沾惹忒无端，青鸟空衔，一春幽梦绿萍间。暗处销魂罗袖薄，与泪轻弹。"}
{"name": "樱桃花", "author": "元稹", "poem": "樱桃花，一枝两枝千万朵。\n花砖曾立摘花人，窣破罗裙红似火。"}
{"name": "金人捧露盘·水仙花", "author": "高观国", "poem": "梦湘云，吟湘月，吊湘灵。有谁见、罗袜尘生。凌波步弱，背人羞整六铢轻。娉娉袅袅，晕娇黄、玉色轻明。 \n香心静，波心冷，琴心怨，客心惊。怕佩解、却返瑶京。杯擎清露，醉春兰友与梅兄。苍烟万顷，断肠是、雪冷江清。"}
{"name": "虞美人·影松峦峰", "author": "侯文曜", "poem": "有时云与高峰匹，不放松峦历历。望里依岩附壁，一样黏天碧。\n有时峰与晴云敌，不许露珠轻滴。别是娇酣颜色，浓淡随伊力。"}
{"name": "满庭芳·茶", "author": "黄庭坚", "poem": "北苑春风，方圭圆璧，万里名动京关。碎身粉骨，功合上凌烟。尊俎风流战胜，降春睡、开拓愁边。纤纤捧，研膏浅乳，金缕鹧鸪斑。 \n相如，虽病渴，一觞一咏，宾有群贤。为扶起灯前，醉玉颓山。搜搅胸中万卷，还倾动、三峡词源。归来晚，文君未寐，相对小窗前。"}
{"name": "垂柳", "author": "唐彦谦", "poem": "绊惹春风别有情，世间谁敢斗轻盈。\n楚王江畔无端种，饿损纤腰学不成。"}
{"name": "慈姥竹", "author": "李白", "poem": "野竹攒石生，含烟映江岛。\n翠色落波深，虚声带寒早。\n龙吟曾未听，凤曲吹应好。\n不学蒲柳凋，贞心尝自保。"}
{"name": "菩萨蛮·春风试手先梅蕊", "author": "赵令畤", "poem": "春风试手先梅蕊，頩姿冷艳明沙水。不受众芳知，端须月与期。\n清香闲自远，先向钗头见。雪后燕瑶池，人间第一枝。"}
{"name": "霜天晓角·梅", "author": "萧泰来", "poem": "千霜万雪。受尽寒磨折。赖是生来瘦硬，浑不怕、角吹彻。\n清绝，影也别。知心惟有月。元没春风情性，如何共、海棠说。"}
{"name": "扬州慢·琼花", "author": "郑觉齐", "poem": "弄玉轻盈，飞琼淡泞，袜尘步下迷楼。试新妆才了，炷沉水香毬。记晓剪、春冰驰送，金瓶露湿，缇骑星流。甚天中月色，被风吹梦南州。\n尊前相见，似羞人、踪迹萍浮。问弄雪飘枝，无双亭上，何日重游？我欲缠腰骑鹤，烟霄远、旧事悠悠。但凭阑无语，烟花三月春愁。"}
{"name": "水龙吟·燕忙莺懒芳残", "author": "章楶", "poem": "燕忙莺懒芳残，正堤上、柳花飘坠。轻飞乱舞，点画青林，全无才思。闲趁游丝，静临深院，日长门闭。傍珠帘散漫，垂垂欲下，依前被、风扶起。\n兰帐玉人睡觉，怪春衣、雪沾琼缀。绣床旋满，香毬无数，才圆却碎。时见蜂儿，仰粘轻粉，鱼吞池水。望章台路杳，金鞍游荡，有盈盈泪。"}
{"name": "清平乐·检校山园书所见", "author": "辛弃疾", "poem": "断崖修竹，竹里藏冰玉。路转清溪三百曲，香满黄昏雪屋。\n行人系马疏篱，折残犹有高枝。留得东风数点，只缘娇嫩春迟。"}
{"name": "三绝句", "author": "杜甫", "poem": "楸树馨香倚钓矶，斩新花蕊未应飞。\n不如醉里风吹尽，可忍醒时雨打稀。门外鸬鹚去不来，沙头忽见眼相猜。\n自今已后知人意，一日须来一百回。无数春笋满林生，柴门密掩断人行。\n会须上番看成竹，客至从嗔不出迎。"}
{"name": "菩萨蛮·端午日咏盆中菊", "author": "顾太清", "poem": "薰风殿阁樱桃节，碧纱窗下沈檀爇。小扇引微凉，悠悠夏日长。\n野人知趣甚，不向炎凉问。老圃好栽培，菊花五月开。"}
{"name": "夜游宫·竹窗听雨", "author": "吴文英", "poem": "竹窗听雨，坐久隐几就睡，既觉，见水仙娟娟于灯影中窗外捎溪雨响。映窗里、嚼花灯冷。浑似萧湘系孤艇。见幽仙，步凌波，月边影。\n香苦欺寒劲。牵梦绕、沧涛千顷。梦觉新愁旧风景。绀云欹，玉搔斜，酒初醒。 "}
{"name": "临发崇让宅紫薇", "author": "李商隐", "poem": "一树浓姿独看来，秋庭暮雨类轻埃。\n不先摇落应为有，已欲别离休更开。\n桃绥含情依露井，柳绵相忆隔章台。\n天涯地角同荣谢，岂要移根上苑栽。"}
{"name": "洞仙歌·荷花", "author": "刘光祖", "poem": "晚风收暑，小池塘荷净。独倚胡床酒初醒。起徘徊、时有香气吹来，云藻乱，叶底游鱼动影。 \n空擎承露盖，不见冰容，惆怅明妆晓鸾镜。后夜月凉时，月淡花低，幽梦觉、欲凭谁省。且应记、临流凭阑干，便遥想，江南红酣千顷。"}
{"name": "牡丹", "author": "薛涛", "poem": "去春零落暮春时，泪湿红笺怨别离。\n常恐便同巫峡散，因何重有武陵期？\n传情每向馨香得，不语还应彼此知。\n只欲栏边安枕席，夜深闲共说相思。"}
{"name": "望海楼晚景五绝", "author": "苏轼", "poem": "海上涛头一线来，楼前指顾雪成堆。\n从今潮上君须上，更看银山二十回。\n横风吹雨入楼斜，壮观应须好句夸。\n雨过潮平江海碧，电光时掣紫金蛇。\n青山断处塔层层，隔岸人家唤欲应。\n江上秋风晚来急，为传钟鼓到西兴。\n楼下谁家烧夜香，玉笙哀怨弄初凉。\n临风有客吟秋扇，拜月无人见晚妆。\n沙河灯火照山红，歌鼓喧喧笑语中。\n为问少年心在否，角巾欹侧鬓如蓬。"}
{"name": "忆秦娥·杨花", "author": "宋徵舆", "poem": "黄金陌，茫茫十里春云白。春云白，迷离满眼，江南江北。\n来时无奈珠帘隔，去时着尽东风力。东风力，留他如梦，送他如客。"}
{"name": "醉中天·咏大蝴蝶", "author": "王和卿", "poem": "弹破庄周梦，两翅驾东风，三百座名园、一采一个空。\n谁道风流种，唬杀寻芳的蜜蜂。\n轻轻飞动，把卖花人搧过桥东。"}
{"name": "寓居定惠院之东杂花满山", "author": "苏轼", "poem": "江城地瘴蕃草木，只有名花苦幽独。\n嫣然一笑竹篱间，桃李漫山总粗俗。\n也知造物有深意，故遣佳人在空谷。\n自然富贵出天姿，不待金盘荐华屋。\n朱唇得酒晕生脸，翠袖卷纱红映肉。\n林深雾暗晓光迟，日暖风轻春睡足。\n雨中有泪亦凄怆，月下无人更清淑。\n先生食饱无一事，散步逍遥自扪腹。\n不问人家与僧舍，拄杖敲门看修竹。\n忽逢绝艳照衰朽，叹息无言揩病目。\n陋邦何处得此花，无乃好事移西蜀？\n寸根千里不易致，衔子飞来定鸿鹄。\n天涯流落俱可念，为饮一樽歌此曲。\n明朝酒醒还独来，雪落纷纷那忍触。"}
{"name": "代迎春花招刘郎中", "author": "白居易", "poem": "幸与松筠相近栽，不随桃李一时开。\n杏园岂敢妨君去，未有花时且看来。"}
{"name": "淡黄柳·咏柳", "author": "纳兰性德", "poem": "三眠未歇，乍到秋时节。一树斜阳蝉更咽，曾绾灞陵离别。絮已为萍风卷叶，空凄切。\n长条莫轻折，苏小恨，倩他说。尽飘零、游冶章台客。红板桥空，湔裙人去，依旧晓风残月。"}
{"name": "少年游·玉壶冰莹兽炉灰", "author": "欧阳修", "poem": "玉壶冰莹兽炉灰。人起绣帘开。春丛一夜，六花开尽，不待剪刀催。\n洛阳城阙中天起，高下遍楼台。絮乱风轻，拂鞍沾袖，归路似章街。"}
{"name": "香菱咏月·其一", "author": "曹雪芹", "poem": "月挂中天夜色寒，清光皎皎影团团。诗人助兴常思玩，野客添愁不忍观。\n翡翠楼边悬玉镜，珍珠帘外挂冰盘。良宵何用烧银烛，晴彩辉煌映画栏。"}
{"name": "咏春笋", "author": "杜甫", "poem": "无数春笋满林生，柴门密掩断行人。\n会须上番看成竹，客至从嗔不出迎。"}
{"name": "沁园春·咏菜花", "author": "陈维崧", "poem": "极目离离，遍地濛濛，官桥野塘。正杏腮低亚，添他旖旎；柳丝浅拂，益尔轻飏。绣袜才挑，罗裙可择，小摘情亲也不妨。风流甚，映粉红墙低，一片鹅黄。\n曾经舞榭歌场，却付与空园锁夕阳。纵非花非草，也来蝶闹；和烟和雨，惯引蜂忙。每到年时，此花娇处，观里夭桃已断肠。沉吟久，怕落红如海，流入春江。"}
{"name": "蔷薇花", "author": "杜牧", "poem": "朵朵精神叶叶柔，雨晴香拂醉人头。 \n石家锦幛依然在，闲倚狂风夜不收。"}
{"name": "苔", "author": "袁枚", "poem": "各有心情在，随渠爱暖凉。\n青苔问红叶，何物是斜阳。"}
{"name": "卜算子·旅雁向南飞", "author": "朱敦儒", "poem": "旅雁向南飞，风雨群初失。饥渴辛勤两翅垂，独下寒汀立。\n鸥鹭苦难亲，矰缴忧相逼。云海茫茫无处归，谁听哀鸣急。"}
{"name": "疏影·梅影", "author": "张炎", "poem": "黄昏片月。似碎阴满地，还更清绝。枝北枝南，疑有疑无，几度背灯难折。依稀倩女离魂处，缓步出、前村时节。看夜深、竹外横斜，应妒过云明灭。\n窥镜蛾眉淡抹。为容不在貌，独抱孤洁。莫是花光，描取春痕，不怕丽谯吹彻。还惊海上燃犀去，照水底、珊瑚如活。做弄得、酒醒天寒，空对一庭香雪。"}
{"name": "千年调·卮酒向人时", "author": "辛弃疾", "poem": "蔗庵小阁名曰“卮言”，作此词以嘲之。卮酒向人时，和气先倾倒。最要然然可可，万事称好。滑稽坐上，更对鸱夷笑。寒与热，总随人，甘国老。\n少年使酒，出口人嫌拗。此个和合道理，近日方晓。学人言语，未会十分巧。看他们，得人怜，秦吉了。 "}
{"name": "浣溪沙·琴川慧日寺蜡梅", "author": "吴文英", "poem": "蝶粉蜂黄大小乔。中庭寒尽雪微销。一般清瘦各无聊。 \n窗下和香封远讯，墙头飞玉怨邻箫。夜来风雨洗春娇。"}
{"name": "梅花落", "author": "杨炯", "poem": "窗外一株梅，寒花五出开。影随朝日远，香逐便风来。\n泣对铜钩障，愁看玉镜台。行人断消息，春恨几裴回。"}
{"name": "思黯南墅赏牡丹", "author": "刘禹锡", "poem": "偶然相遇人间世，合在增城阿姥家。\n有此倾城好颜色，天教晚发赛诸花。"}
{"name": "赏牡丹", "author": "王建", "poem": "此花名价别，开艳益皇都。\n香遍苓菱死，红烧踯躅枯。 \n软光笼细脉，妖色暖鲜肤。\n满蕊攒黄粉，含棱缕绛苏。 \n好和薰御服，堪画入宫图。\n晚态愁新妇，残妆望病夫。 \n教人知个数，留客赏斯须。\n一夜轻风起，千金买亦无。"}
{"name": "鼓钟", "author": "佚名", "poem": "鼓钟将将，淮水汤汤，忧心且伤。淑人君子，怀允不忘。鼓钟喈喈，淮水湝湝，忧心且悲。淑人君子，其德不回。鼓钟伐鼛，淮有三洲，忧心且妯。淑人君子，其德不犹。鼓钟钦钦，鼓瑟鼓琴，笙磬同音。以雅以南，以籥不僭。"}
{"name": "水龙吟·载学士院有之", "author": "辛弃疾", "poem": "倚栏看碧成朱，等闲褪了香袍粉。上林高选，匆匆又换，紫云衣润。几许春风，朝薰暮染，为花忙损。笑旧家桃李，东涂西抹，有多少、凄凉恨。\n拟倩流莺说与，记荣华、易消难整。人间得意，千红百紫，转头春尽。白发怜君，儒冠曾误，平生官冷。算风流未减，年年醉里，把花枝问。"}
{"name": "临江仙·孤雁", "author": "纳兰性德", "poem": "霜冷离鸿惊失伴，有人同病相怜。拟凭尺素寄愁边，愁多书屡易，双泪落灯前。\n莫对月明思往事，也知消减年年。无端嘹唳一声传，西风吹只影，刚是早秋天。"}
{"name": "书幽芳亭记", "author": "黄庭坚", "poem": "　　士之才德盖一国，则曰国士；女之色盖一国，则曰国色；兰之香盖一国，则曰国香。自古人知贵兰，不待楚之逐臣而后贵之也。兰甚似乎君子，生于深山薄丛之中，不为无人而不芳；雪霜凌厉而见杀，来岁不改其性也。是所谓“遁世无闷，不见是而无闷”者也。兰虽含香体洁，平居与萧艾不殊。清风过之，其香蔼然，在室满室，在堂满堂，所谓含章以时发者也。　　然兰蕙之才德不同，世罕能别之。予放浪江湖之日久，乃尽知其族。盖兰似君子，蕙似士大夫，大概山林中十蕙而一兰也。《离骚》曰：“予既滋兰之九畹，又树蕙之百亩。”是以知不独今，楚人贱蕙而贵兰久矣。兰蕙丛出，莳以砂石则茂，沃以汤茗则芳，是所同也。至其发花，一干一花而香有余者兰，一干五七花而香不足者蕙。蕙虽不若兰，其视椒则远矣，世论以为国香矣。乃曰“当门不得不锄”，山林之士，所以往而不返者耶！"}
{"name": "南乡子·岸远沙平", "author": "欧阳炯", "poem": "岸远沙平，日斜归路晚霞明。孔雀自怜金翠尾，临水，认得行人惊不起。"}
{"name": "昌谷北园新笋四首", "author": "李贺", "poem": "箨落长竿削玉开，君看母笋是龙材。\n更容一夜抽千尺，别却池园数寸泥。斫取青光写楚辞，腻香春粉黑离离。\n无情有恨何人见，露压烟啼千万枝。家泉石眼两三茎，晓看阴根紫脉生。\n今年水曲春沙上，笛管新篁拔玉青。古竹老梢惹碧云，茂陵归卧叹清贫。\n风吹千亩迎雨啸，鸟重一枝入酒尊。"}
{"name": "秋兰赋", "author": "袁枚", "poem": "　　秋林空兮百草逝，若有香兮林中至。既萧曼以袭裾，复氤氲而绕鼻。虽脉脉兮遥闻，觉熏熏然独异。予心讶焉，是乃芳兰，开非其时，宁不知寒？　　于焉步兰陔，循兰池，披条数萼，凝目寻之。果然兰言，称某在斯。业经半谢，尚挺全枝。啼露眠以有待，喜采者之来迟。苟不因风而枨触，虽幽人其犹未知。于是舁之萧斋，置之明窗。朝焉与对，夕焉与双。虑其霜厚叶薄，党孤香瘦，风影外逼，寒心内疚。乃复玉几安置，金屏掩覆。虽出入之余闲，必褰帘而三嗅。谁知朵止七花，开竟百日。晚景后凋，含章贞吉。露以冷而未晞，茎以劲而难折；瓣以敛而寿永，香以淡而味逸。商飙为之损威，凉月为之增色。留一穗之灵长，慰半生之萧瑟。　　予不觉神心布覆，深情容与。析佩表洁，浴汤孤处。倚空谷以流思，静风琴而不语。歌曰：秋雁回空，秋江停波。兰独不然，芬芳弥多。秋兮秋兮，将如兰何！"}
{"name": "浣溪沙·从石楼石壁往来", "author": "郑文焯", "poem": "一半黄梅杂雨晴，虚岚浮翠带湖明，闲云高鸟共身轻。\n山果打头休论价，野花盈手不知名，烟峦直是画中行。"}
{"name": "咏笼莺", "author": "纳兰性德", "poem": "何处金衣客，栖栖翠幙中。\n有心惊晓梦，无计啭春风。\n漫逐梁间燕，谁巢井上桐。\n空将云路翼，缄恨在雕笼。"}
{"name": "临江仙·洞庭波浪颭晴天", "author": "牛希济", "poem": "洞庭波浪颭晴天，君山一点凝烟。此中真境属神仙。玉楼珠殿，相映月轮边。\n万里平湖秋色冷，星辰垂影参然。橘林霜重更红鲜。罗浮山下，有路暗相连。"}
{"name": "小桃红·咏桃", "author": "周文质", "poem": "东风有恨致玄都，吹破枝头玉，夜月梨花也相妒。\n不寻俗，娇鸾彩凤风流处。\n刘郎去也，武陵溪上，仙子淡妆梳。"}
{"name": "水龙吟·露寒烟冷蒹葭老", "author": "苏轼", "poem": "露寒烟冷蒹葭老，天外征鸿寥唳。银河秋晚，长门灯悄，一声初至。应念潇湘，岸遥人静，水多菰米。乍望极平田，徘徊欲下，依前被、风惊起。\n须信衡阳万里，有谁家、锦书遥寄。万重云外，斜行横阵，才疏又缀。仙掌月明，石头城下，影摇寒水。念征衣未捣，佳人拂杵，有盈盈泪。"}
{"name": "杨柳", "author": "汪遵", "poem": "亚夫营畔柳濛濛，隋主堤边四路通。 \n攀折赠君还有意，翠眉轻嫩怕春风。"}
{"name": "花鸭", "author": "杜甫", "poem": "花鸭无泥滓，阶前每缓行。\n羽毛知独立，黑白太分明。\n不觉群心妒，休牵众眼惊。\n稻粱沾汝在，作意莫先鸣。"}
{"name": "鱼藻", "author": "佚名", "poem": "鱼在在藻，有颁其首。王在在镐，岂乐饮酒。\n鱼在在藻，有莘其尾。王在在镐，饮酒乐岂。\n鱼在在藻，依于其蒲。王在在镐，有那其居。"}
{"name": "咏邻女东窗海石榴", "author": "李白", "poem": "鲁女东窗下，海榴世所稀。\n珊瑚映绿水，未足比光辉。\n清香随风发，落日好鸟归。\n愿为东南枝，低举拂罗衣。\n无由一攀折，引领望金扉。"}
{"name": "红蕉", "author": "柳宗元", "poem": "晚英值穷节，绿润含朱光。\n以兹正阳色，窈窕凌清霜。\n远物世所重，旅人心独伤。\n回晖眺林际，槭槭无遗芳。"}
{"name": "下泉", "author": "佚名", "poem": "冽彼下泉，浸彼苞稂。忾我寤叹，念彼周京。\n冽彼下泉，浸彼苞萧。忾我寤叹，念彼京周。\n冽彼下泉，浸彼苞蓍。忾我寤叹，念彼京师。\n芃芃黍苗，阴雨膏之。四国有王，郇伯劳之。"}
{"name": "上林春令·十一月三十日", "author": "毛滂", "poem": "蝴蝶初翻帘绣。万玉女、齐回舞袖。落花飞絮蒙蒙，长忆著、灞桥别后。 \n浓香斗帐自永漏。任满地、月深云厚。夜寒不近流苏，只怜他、后庭梅瘦。"}
{"name": "赠猫三首·其二", "author": "陆游", "poem": "裹盐迎得小狸奴，尽护山房万卷书。\n惭愧家贫策勋薄，寒无毡坐食无鱼。"}
{"name": "牡丹芳", "author": "白居易", "poem": "牡丹芳，牡丹芳，黄金蕊绽红玉房。\n千片赤英霞烂烂，百枝绛点灯煌煌。\n照地初开锦绣段，当风不结兰麝囊。\n仙人琪树白无色，王母桃花小不香。\n宿露轻盈泛紫艳，朝阳照耀生红光。\n红紫二色间深浅，向背万态随低昂。\n映叶多情隐羞面，卧丛无力含醉妆。\n低娇笑容疑掩口，凝思怨人如断肠。\n浓姿贵彩信奇绝，杂卉乱花无比方。\n石竹金钱何细碎，芙蓉芍药苦寻常。\n遂使王公与卿士，游花冠盖日相望。\n庳车软舆贵公主，香衫细马豪家郎。\n卫公宅静闭东院，西明寺深开北廊。\n戏蝶双舞看人久，残莺一声春日长。\n共愁日照芳难驻，仍张帷幕垂阴凉。\n花开花落二十日，一城之人皆若狂。\n三代以还文胜质，人心重华不重实。\n重华直至牡丹芳，其来有渐非今日。\n元和天子忧农桑，恤下动天天降祥。\n去岁嘉禾生九穗，田中寂寞无人至。\n今年瑞麦分两岐，君心独喜无人知。\n无人知，可叹息。\n我愿暂求造化力，减却牡丹妖艳色。\n少回卿士爱花心，同似吾君忧稼穑。"}
{"name": "咏长城", "author": "汪遵", "poem": "秦筑长城比铁牢，蕃戎不敢过临洮。 \n虽然万里连云际，争及尧阶三尺高。 \n"}
{"name": "解语花·云容冱雪", "author": "施岳", "poem": "云容冱雪，暮色添寒，楼台共临眺。翠丛深窅。无人处、数蕊弄春犹小。幽姿谩好。遥相望、含情一笑。花解语，因甚无言，心事应难表。 \n莫待墙阴暗老。称琴边月夜，笛里霜晓。护香须早。东风度、咫尺画阑琼沼。归来梦绕。歌云坠、依然惊觉。想恁时，小几银屏冷未了。"}
{"name": "西江月·真觉赏瑞香二首", "author": "苏轼", "poem": "公子眼花乱发，老夫鼻观先通。领巾飘下瑞香风。惊起谪仙春梦。\n后土祠中玉蕊，蓬莱殿后鞓红。此花清绝更纤秾。把酒何人心动。\n"}
{"name": "醉落魄·正月二十日张园", "author": "管鉴", "poem": "春阴漠漠。海棠花底东风恶。人情不似春情薄。守定花枝，不放花零落。 \n绿尊细细供春酌。酒醒无奈愁如昨。殷勤待与东风约。莫苦吹花，何似吹愁却。"}
{"name": "杨生青花紫石砚歌", "author": "李贺", "poem": "端州石工巧如神，踏天磨刀割紫云。\n佣刓抱水含满唇，暗洒苌弘冷血痕。\n纱帷昼暖墨花春，轻沤漂沫松麝薰。\n干腻薄重立脚匀，数寸光秋无日昏。\n圆毫促点声静新，孔砚宽顽何足云！"}
{"name": "潇湘夜雨·灯词", "author": "赵长卿", "poem": "斜点银釭，高擎莲炬，夜深不耐微风。重重帘幕，掩映堂中。香渐远、长烟袅穟，光不定、寒影摇红。偏奇处、当庭月暗，吐焰为虹。\n红裳呈艳，丽娥一见，无奈狂踪。试烦他纤手，卷上纱笼。开正好、银花照夜，堆不尽、金粟凝空。丁宁语、频将好事，来报主人公。"}
{"name": "白鹭儿", "author": "刘禹锡", "poem": "白鹭儿，最高格。\n毛衣新成雪不敌，众禽喧呼独凝寂。\n孤眠芊芊草，久立潺潺石。\n前山正无云，飞去入遥碧。"}
{"name": "赠王桂阳", "author": "吴均", "poem": "松生数寸时，遂为草所没。\n未见笼云心，谁知负霜骨。\n弱干可摧残，纤茎易陵忽。\n何当数千尺，为君覆明月。"}
{"name": "咏虞美人花", "author": "吴信辰", "poem": "怨粉愁香绕砌多，大风一起奈卿何。\n乌江夜雨天涯满，休向花前唱楚歌。"}
{"name": "念奴娇·宜雨亭咏千叶海", "author": "张鎡", "poem": "绿云影里，把明霞织就，千重文绣。紫腻红娇扶不起，好是未开时候。半怯春寒，半宜晴色，养得胭脂透。小亭人静，嫩莺啼破清昼。\n犹记携手芳阴，一枝斜戴，娇艳双波秀。小语轻怜花总见，争得似花长久。醉浅休归，夜深同睡，明月还相守。免教春去，断肠空叹诗瘦。"}
{"name": "咏落梅", "author": "谢朓", "poem": "新叶初冉冉，初蕊新霏霏。\n逢君后园讌，相随巧笑归。\n亲劳君玉指，摘以赠南威。\n用持插云髻，翡翠比光辉。\n日暮长零落，君恩不可追。"}
{"name": "菩萨蛮·芭蕉", "author": "张鎡", "poem": "风流不把花为主。多情管定烟和雨。潇洒绿衣长。满身无限凉。\n文笺舒卷处。似索题诗句。莫凭小阑干。月明生夜寒。"}
{"name": "赵昌寒菊", "author": "苏轼", "poem": "轻肌弱骨散幽葩，更将金蕊泛流霞。\n欲知却老延龄药，百草摧时始起花。"}
{"name": "鸣雁行", "author": "李白", "poem": "胡雁鸣，辞燕山，昨发委羽朝度关。\n衔芦枝，南飞散落天地间，连行接翼往复还。\n客居烟波寄湘吴，凌霜触雪毛体枯。\n畏逢矰缴惊相呼，闻弦虚坠良可吁。\n君更弹射何为乎？"}
{"name": "乌夜啼·石榴", "author": "刘铉", "poem": "垂杨影里残红。甚匆匆。只有榴花、全不怨东风。暮雨急。晓鸦湿。绿玲珑。比似茜裙初染、一般同。"}
{"name": "柳枝·解冻风来末上青", "author": "牛峤", "poem": "解冻风来末上青，解垂罗袖拜卿卿。无端袅娜临官路，舞送行人过一生。"}
{"name": "杨柳八首·其二", "author": "温庭筠", "poem": "南内墙东御路旁，预知春色柳丝黄。\n杏花未肯无情思，何是行人最断肠。"}
{"name": "和郭主簿·其二", "author": "陶渊明", "poem": "和泽周三春，清凉素秋节。\n露凝无游氛，天高肃景澈。\n陵岑耸逸峰，遥瞻皆奇绝。\n芳菊开林耀，青松冠岩列。\n怀此贞秀姿，卓为霜下杰。\n衔觞念幽人，千载抚尔诀。\n检素不获展，厌厌竟良月。"}
{"name": "南浦·春水", "author": "张炎", "poem": "波暖绿粼粼，燕飞来，好是苏堤才晓。鱼没浪痕圆，流红去，翻笑东风难扫。荒桥断浦，柳阴撑出扁舟小。回首池塘青欲遍，绝似梦中芳草。\n和云流出空山，甚年年净洗，花香不了？新绿乍生时，孤村路，犹忆那回曾到。余情渺渺，茂林觞咏如今悄。前度刘郎归去后，溪上碧桃多少。"}
{"name": "落梅", "author": "陆游", "poem": "雪虐风饕愈凛然，花中气节最高坚。\n过时自会飘零去，耻向东君更乞怜。\n醉折残梅一两枝，不妨桃李自逢时。\n向来冰雪凝严地，力斡春回竟是谁？"}
{"name": "咏长信宫中草诗", "author": "庾肩吾", "poem": "委翠似知节，含芳如有情。\n全由履迹少，并欲上阶生。"}
{"name": "一萼红·古城阴", "author": "姜夔", "poem": "丙午人日，予客长沙别驾之观政堂。堂下曲沼，沼西负古垣，有卢橘幽篁，一径深曲。穿径而南，官梅数十株，如椒、如菽，或红破白露，枝影扶疏。着屐苍苔细石间，野兴横生。亟命驾登定王台，乱湘流，入麓山，湘云低昂，湘波容与，兴尽悲来，醉吟成调。古城阴，有官梅几许，红萼未宜簪。池面冰胶，墙腰雪老，云意还又沉沉。翠藤共闲穿径竹，渐笑语惊起卧沙禽。野老林泉，故王台榭，呼唤登临。\n南去北来何事？荡湘云楚水，目极伤心。朱户黏鸡，金盘簇燕，空叹时序侵寻。记曾共西楼雅集，想垂杨还袅万丝金。待得归鞍到时，只怕春深。"}
{"name": "宴清都·连理海棠", "author": "吴文英", "poem": "绣幄鸳鸯柱，红情密、腻云低护秦树。芳根兼倚，花梢钿合，锦屏人妒。东风睡足交枝，正梦枕瑶钗燕股。障滟蜡、满照欢丛，嫠蟾冷落羞度。\n人间万感幽单，华清惯浴，春盎风露。连鬟并暖，同心共结，向承恩处。凭谁为歌长恨？暗殿锁、秋灯夜语。叙旧期、不负春盟，红朝翠暮。"}
{"name": "风流子·出关见桃花", "author": "张惠言", "poem": "海风吹瘦骨，单衣冷、四月出榆关。看地尽塞垣，惊沙北走；山侵溟渤，叠障东还。人何在？柳柔摇不定，草短绿应难。一树桃花，向人独笑；颓垣短短，曲水湾湾。\n东风知多少？帝城三月暮，芳思都删。不为寻春较远，辜负春阑。念玉容寂寞，更无人处，经他风雨，能几多番？欲附西来驿使，寄与春看。"}
{"name": "咏儋耳二首", "author": "方向", "poem": "刺竹芭蕉乱结村，人家犹有古风存。\n相逢尽道年来好，不见催科夜打门。村北村南布谷忙，村前村后稻花香。\n凭谁识得真消息，只把南方作北方。 "}
{"name": "深院", "author": "韩偓", "poem": "鹅儿唼啑栀黄觜，凤子轻盈腻粉腰。\n深院下帘人昼寝，红蔷薇架碧芭蕉。"}
{"name": "醉桃源·芙蓉", "author": "吴文英", "poem": "青春花姊不同时。凄凉生较迟。艳妆临水最相宜。风来吹绣漪。\n惊旧事，问长眉。月明仙梦回。凭阑人但觉秋肥。花愁人不知。"}
{"name": "题张十一旅舍三咏·葡萄", "author": "韩愈", "poem": "新茎未遍半犹枯，高架支离倒复扶。\n若欲满盘堆马乳，莫辞添竹引龙须。"}
{"name": "子规", "author": "余靖", "poem": "一叫一声残，声声万古冤。\n疏烟明月树，微雨落花村。\n易堕将乾泪，能伤欲断魂。\n名缰憀自束，为尔忆家园"}
{"name": "椒聊", "author": "佚名", "poem": "椒聊之实，蕃衍盈升。彼其之子，硕大无朋。椒聊且，远条且。\n椒聊之实，蕃衍盈匊。彼其之子，硕大且笃。椒聊且，远条且。"}
{"name": "野人送朱樱", "author": "杜甫", "poem": "西蜀樱桃也自红，野人相赠满筠笼。\n数回细写愁仍破，万颗匀圆讶许同。\n忆昨赐沾门下省，退朝擎出大明宫。\n金盘玉箸无消息，此日尝新任转蓬。"}
{"name": "十一月二十六日松风亭下", "author": "苏轼", "poem": "春风岭上淮南村，昔年梅花曾断魂。\n岂知流落复相见，蛮风蜑雨愁黄昏。\n长条半落荔支浦，卧树独秀桄榔园。\n岂惟幽光留夜色，直恐冷艳排冬温。\n松风亭下荆棘里，两株玉蕊明朝暾。\n海南仙云娇堕砌，月下缟衣来扣门。\n酒醒梦觉起绕树，妙意有在终无言。\n先生独饮勿叹息，幸有落月窥清樽。"}
{"name": "题竹石牧牛", "author": "黄庭坚", "poem": "子瞻画丛竹怪石，伯时增前坡牧儿骑牛，甚有意态，戏咏。野次小峥嵘，幽篁相倚绿。\n阿童三尺箠，御此老觳觫。\n石吾甚爱之，勿遣牛砺角。\n牛砺角犹可，牛斗残我竹。"}
{"name": "小重山令·赋潭州红梅", "author": "姜夔", "poem": "人绕湘皋月坠时。斜横花树小，浸愁漪。一春幽事有谁知？东风冷，香远茜裙归。\n鸥去昔游非。遥怜花可可，梦依依。九疑云杳断魂啼。相思血，都沁绿筠枝。"}
{"name": "题平阳郡汾桥边柳树", "author": "岑参", "poem": "此地曾居住，今来宛似归。\n可怜汾上柳，相见也依依。"}
{"name": "满庭芳·促织儿", "author": "张鎡", "poem": "月洗高梧，露漙幽草，宝钗楼外秋深。土花沿翠，萤火坠墙阴。静听寒声断续，微韵转、凄咽悲沉。争求侣，殷勤劝织，促破晓机心。\n儿时，曾记得，呼灯灌穴，敛步随音。任满身花影，犹自追寻。携向华堂戏斗，亭台小、笼巧妆金。今休说，从渠床下，凉夜伴孤吟。"}
{"name": "杨柳枝五首·其二", "author": "牛峤", "poem": "吴王宫里色偏深，一簇纤条万缕金。\n不愤钱塘苏小小，引郎松下结同心。"}
{"name": "寒松赋", "author": "李绅", "poem": "　　松之生也，于岩之侧。流俗不顾，匠人未识。无地势以炫容，有天机而作色。徒观其贞枝肃矗，直干芊眠，倚层峦则捎云蔽景，据幽涧则蓄雾藏烟。穹石盘薄而埋根，凡经几载；古藤联缘而抱节，莫记何年。　　于是白露零，凉风至；林野惨栗，山原愁悴。彼众尽于玄黄，斯独茂于苍翠，然后知落落高劲，亭亭孤绝。其为质也，不易叶而改柯；其为心也，甘冒霜而停雪。叶幽人之雅趣，明君子之奇节。　　若乃确乎不拔，物莫与隆，阴阳不能变其性，雨露所以资其丰。擢影后凋，一千年而作盖；流形入梦，十八载而为公。不学春开之桃李、秋落之梧桐。　　乱曰：负栋梁兮时不知，冒霜雪兮空自奇；谅可用而不用，固斯焉而取斯。"}
{"name": "牡丹", "author": "皮日休", "poem": "落尽残红始吐芳，佳名唤作百花王。\n竞夸天下无双艳，独立人间第一香。"}
{"name": "鲥鱼", "author": "何景明", "poem": "五月鲥鱼已至燕，荔枝卢橘未应先。\n赐鲜徧及中珰第，荐熟谁开寝庙筵。\n白日风尘驰驿骑，炎天冰雪护江船。\n银鳞细骨堪怜汝，玉筯金盘敢望传。"}
{"name": "舞鹤赋", "author": "鲍照", "poem": "　　散幽经以验物，伟胎化之仙禽。钟浮旷之藻质，抱清迥之明心。指蓬壶而翻翰，望昆阆而扬音。澘日域以回骛，穷天步而高寻。践神区其既远，积灵祀而方多。精含丹而星曜，顶凝紫而烟华。引员吭之纤婉，顿修趾之洪姱。叠霜毛而弄影，振玉羽而临霞。朝戏于芝田，夕饮乎瑶池。厌江海而游泽，掩云罗而见羁。去帝乡之岑寂，归人寰之喧卑。岁峥嵘而愁暮，心惆怅而哀离。 　　于是穷阴杀节，急景凋年。骫沙振野，箕风动天。严严苦雾，皎皎悲泉。冰塞长河，雪满群山。既而氛昏夜歇，景物澄廓。星翻汉回，晓月将落。感寒鸡之早晨，怜霜雁之违漠。临惊风之萧条，对流光之照灼。唳清响于丹墀，舞飞容于金阁。始连轩以凤跄，终宛转而龙跃。踯躅徘徊，振迅腾摧。惊身蓬集，矫翅雪飞。离纲别赴，合绪相依。将兴中止，若往而归。飒沓矜顾，迁延迟暮。逸翮后尘，翱翥先路。指会规翔，临岐矩步。态有遗妍，貌无停趣。奔机逗节，角睐分形。长扬缓骛，并翼连声。轻迹凌乱，浮影交横。众变繁姿，参差洊密。烟交雾凝，若无毛质。风去雨还，不可谈悉。既散魂而荡目，迷不知其所之。忽星离而云罢，整神容而自持。仰天居之崇绝，更惆怅以惊思。 　　当是时也，燕姬色沮，巴童心耻。巾拂两停，丸剑双止。虽邯郸其敢伦，岂阳阿之能拟。入卫国而乘轩，出吴都而倾市。守驯养于千龄，结长悲于万里。"}
{"name": "水龙吟·梨花", "author": "周邦彦", "poem": "素肌应怯余寒，艳阳占立青芜地。樊川照日，灵关遮路，残红敛避。传火楼台，妒花风雨，长门深闭。亚帘栊半湿，一枝在手，偏勾引、黄昏泪。 \n别有风前月底。布繁英、满园歌吹。朱铅退尽，潘妃却酒，昭君乍起。雪浪翻空，粉裳缟夜，不成春意。恨玉容不见，琼英谩好，与何人比。"}
{"name": "回中牡丹为雨所败二首", "author": "李商隐", "poem": "下苑他年未可追，西州今日忽相期。\n水亭暮雨寒犹在，罗荐春香暖不知。\n舞蝶殷勤收落蕊，佳人惆怅卧遥帷。\n章台街里芳菲伴，且问宫腰损几枝？浪笑榴花不及春，先期零落更愁人。\n玉盘迸泪伤心数，锦瑟惊弦破梦频。\n万里重阴非旧圃，一年生意属流尘。\n前溪舞罢君回顾，并觉今朝粉态新。"}
{"name": "华下对菊", "author": "司空图", "poem": "清香裛露对高斋，泛酒偏能浣旅怀。 \n不似春风逞红艳，镜前空坠玉人钗。"}
{"name": "酒箴", "author": "扬雄", "poem": "　　子犹瓶矣。观瓶之居，居井之眉。处高临深，动而近危。酒醪不入口，臧水满怀。不得左右，牵于纆徽。一旦叀礙，为瓽所轠。身提黄泉，骨肉为泥。自用如此，不如鸱夷。 　　鸱夷滑稽，腹大如壶。尽日盛酒，人复借酤。常为国器，讬于属车。出入两宫，经营公家。由是言之，酒何过乎？ "}
{"name": "清如玉壶冰 / 赋得清", "author": "王维", "poem": "玉壶何用好，偏许素冰居。\n未共销丹日，还同照绮疏。\n抱明中不隐，含净外疑虚。\n气似庭霜积，光言砌月馀。\n晓凌飞鹊镜，宵映聚萤书。\n若向夫君比，清心尚不如。"}
{"name": "咏萤火诗", "author": "萧绎", "poem": "着人疑不热，集草讶无烟。\n到来灯下暗，翻往雨中然。"}
{"name": "金缕曲·咏白海棠", "author": "顾太清", "poem": "洞户深深掩。笑世间、浓脂腻粉，那般妆点。\n认取朦胧明月下，不许东风偷飐。\n偏触动、词人系念。\n昨日微阴今日雨，好春光有限无馀欠。\n肯为我，一时暂。\n冰绡雾縠谁烘染？爱依依、柔条照水，靓妆清艳。\n墙角绿阴栏外影，印上芸窗冰簟。\n隔一片、清阴暗澹。\n不是封姨情太薄，是盈盈树底魂难忏。\n春欲暮，易生感。"}
{"name": "南浦·春水", "author": "王沂孙", "poem": "波暖绿粼粼，燕飞来，好是苏堤才晓。鱼没浪痕圆，流红去，翻笑东风难扫。荒桥断浦，柳阴撑出扁舟小。回首池塘青欲遍，绝似梦中芳草。\n和云流出空山，甚年年净洗，花香不了？新绿乍生时，孤村路，犹忆那回曾到。余情渺渺，茂林觞咏如今悄。前度刘郎归去后，溪上碧桃多少。"}
{"name": "霓裳中序第一·茉莉咏", "author": "尹焕", "poem": "青颦粲素靥。海国仙人偏耐热。餐尽香风露屑。便万里凌空，肯凭莲叶。盈盈步月。悄似怜、轻去瑶阙。人何在，忆渠痴小，点点爱轻撅。 \n愁绝。旧游轻别。忍重看、锁香金箧。凄凉清夜簟席。杳杳诗魂，真化风蝶。冷香清到骨。梦十里、梅花霁雪。归来也，恹恹心事，自共素娥说。"}
{"name": "疏影·芭蕉", "author": "纳兰性德", "poem": "湘帘卷处，甚离披翠影，绕檐遮住。小立吹裙，常伴春慵，掩映绣床金缕。芳心一束浑难展，清泪裹、隔年愁聚。更夜深、细听空阶雨滴，梦回无据。\n正是秋来寂寞，偏声声点点，助人难绪。缬被初寒，宿酒全醒，搅碎乱蛩双杵。西风落尽庭梧叶，还剩得、绿阴如许。想玉人、和露折来，曾写断肠句。"}
{"name": "浣溪沙·绿玉枝头一粟黄", "author": "毛珝", "poem": "绿玉枝头一粟黄，碧纱帐里梦魂香。晓风和月步新凉。\n吟倚画栏怀李贺，笑持玉斧恨吴刚。素娥不嫁为谁妆？"}
{"name": "柳梢青·灯花", "author": "张林", "poem": "白玉枝头，忽看蓓蕾，金粟珠垂。半颗安榴，一枝秾杏，五色蔷薇。何须羯鼓声催。银釭里、春工四时。却笑灯蛾，学他蝴蝶，照影频飞。"}
{"name": "禹庙", "author": "杜甫", "poem": "禹庙空山里，秋风落日斜。\n荒庭垂桔柚，古屋画龙蛇。\n云气嘘青壁，江声走白沙。（嘘青壁 一作：生虚壁）\n早知乘四载，疏凿控三巴。"}
{"name": "与东方左史虬修竹篇", "author": "陈子昂", "poem": "东方公足下：文章道弊五百年矣。汉魏风骨，晋宋莫传，然而文献有可征者。仆尝暇时观齐、梁间诗，彩丽竞繁，而兴寄都绝，每以永叹。思古人，常恐逶迤颓靡，风雅不作，以耿耿也。一昨于解三处，见明公《咏孤桐篇》，骨气端翔，音情顿挫，光英朗练，有金石声。遂用洗心饰视，发挥幽郁。不图正始之音复睹于兹，可使建安作者相视而笑。解君云：“张茂先、何敬祖，东方生与其比肩。”仆亦以为知言也。故感叹雅制，作《修竹诗》一首，当有知音以传示之。龙种生南岳，孤翠郁亭亭。\n峰岭上崇崒，烟雨下微冥。\n夜闻鼯鼠叫，昼聒泉壑声。\n春风正淡荡，白露已清泠。\n哀响激金奏，密色滋玉英。\n岁寒霜雪苦，含彩独青青。\n岂不厌凝冽，羞比春木荣。\n春木有荣歇，此节无凋零。\n始愿与金石，终古保坚贞。\n不意伶伦子，吹之学凤鸣。\n遂偶云和瑟，张乐奏天庭。\n妙曲方千变，箫韶亦九成。\n信蒙雕斫美，常愿事仙灵。\n驱驰翠虬驾，伊郁紫鸾笙。\n结交嬴台女，吟弄升天行。\n携手登白日，远游戏赤城。\n低昂玄鹤舞，断续彩云生。\n永随众仙去，三山游玉京。"}
{"name": "咏杜鹃花", "author": "释择璘", "poem": "蚕老麦黄三月天，青山处处有啼鹃。\n断崖几树深如血，照水晴花暖欲然。\n三叹鹤林成梦寐，前生阆苑觅神仙。\n小山拄颐愁无奈，又怕声声聒夜眠。"}
{"name": "丁香结·夷则商秋日海棠", "author": "吴文英", "poem": "香袅红霏，影高银烛，曾纵夜游浓醉。正锦温琼腻。被燕踏、暖雪惊翻庭砌。马嘶人散后，秋风换、故园梦里。吴霜融晓，陡觉暗动偷春花意。 \n还似。海雾冷仙山，唤觉环儿半睡。浅薄朱唇，娇羞艳色，自伤时背。帘外寒挂澹月，向日秋千地。怀春情不断，犹带相思旧子。"}
{"name": "咏铜雀台", "author": "汪遵", "poem": "铜雀台成玉座空，短歌长袖尽悲风。 \n不知仙驾归何处，徒遣颦眉望汉宫。"}
{"name": "望隔墙花诗", "author": "刘孝威", "poem": "隔墙花半隐，犹见动花枝。\n当由美人摘，讵止春风吹。"}
{"name": "声声慢·咏桂花", "author": "吴文英", "poem": "蓝云笼晓，玉树悬秋，交加金钏霞枝。人起昭阳，禁寒粉粟生肌。浓香最无著处，渐冷香、风露成霏。绣茵展，怕空阶惊坠，化作萤飞。 \n三十六宫愁重，问谁持金锸，和月都移。掣锁西厢，清尊素手重携。秋来鬓华多少，任乌纱、醉压花低。正摇落，叹淹留、客又未归。"}
{"name": "念奴娇·春雪咏兰", "author": "陈子龙", "poem": "问天何意，到春深，千里龙山飞雪？解佩凌波人不见，漫说蕊珠宫阙。楚殿烟微，湘潭月冷，料得都攀折。嫣然幽谷，只愁又听啼鴂。\n当日九畹光风，数茎清露，纤手分花叶。曾在多情怀袖里，一缕同心千结。玉腕香销，云鬟雾掩，空赠金跳脱。洛滨江上，寻芳再望佳节。"}
{"name": "京兆府栽莲", "author": "白居易", "poem": "污沟贮浊水，水上叶田田。\n我来一长叹，知是东溪莲。\n下有青污泥，馨香无复全。\n上有红尘扑，颜色不得鲜。\n物性犹如此，人事亦宜然。\n托根非其所，不如遭弃捐。\n昔在溪中日，花叶媚清涟。\n今年不得地，憔悴府门前。"}
{"name": "惜黄花慢·菊", "author": "吴文英", "poem": "粉靥金裳。映绣屏认得，旧日萧娘。翠微高处，故人帽底，一年最好，偏是重阳。避春祗怕春不远，望幽径、偷理秋妆。殢醉乡。寸心似翦，飘荡愁觞。 \n潮腮笑入清霜。斗万花样巧，深染蜂黄。露痕千点，自怜旧色，寒泉半掬，百感幽香。雁声不到东篱畔，满城但、风雨凄凉。最断肠。夜深怨蝶飞狂。"}
{"name": "柳梢青·过何郎石见早梅", "author": "赵长卿", "poem": "云暗天低。枫林凋翠，寒雁声悲。茅店儿前，竹篱笆后，初见横枝。\n盈盈粉面香肌。记月榭、当年见伊。有恨难传，无肠可断，立马多时。"}
{"name": "洞仙歌·中秋", "author": "向子諲", "poem": "碧天如水，一洗秋容净。何处飞来大明镜。谁道斫却桂，应更光辉，无遗照，泻出山河倒影。 \n人犹苦余热，肺腑生尘，移我超然到三境。问姮娥、缘底事，乃有盈亏，烦玉斧、运风重整。教夜夜、人世十分圆，待拚却长年，醉了还醒。"}
{"name": "水龙吟·落叶", "author": "王沂孙", "poem": "晓霜初著青林，望中故国凄凉早。萧萧渐积，纷纷犹坠，门荒径悄。渭水风生，洞庭波起，几番秋杪。想重涯半没，千峰尽出，山中路、无人到。 \n前度题红杳杳。溯宫沟、暗流空绕。啼螀未歇，飞鸿欲过，此时怀抱。乱影翻窗，碎声敲砌，愁人多少。望吾庐甚处，只应今夜，满庭谁扫。"}
{"name": "诉衷情·海棠珠缀一重重", "author": "晏殊", "poem": "海棠珠缀一重重。清晓近帘栊。胭脂谁与匀淡，偏向脸边浓。 \n看叶嫩，惜花红。意无穷。如花似叶，岁岁年年，共占春风。"}
{"name": "咏路", "author": "邹浩", "poem": "赤路如龙蛇，不知几千丈。\n出没山水间，一下复一上。\n伊予独何为，与之同俯仰？"}
{"name": "九字梅花咏", "author": "明本", "poem": "昨夜西风吹折千林梢，渡口小艇滚入沙滩坳。\n野桥古梅独卧寒屋角，疏影横斜暗上书窗敲。\n半枯半活几个擫蓓蕾，欲开未开数点含香苞。\n纵使画工奇妙也缩手，我爱清香故把新诗嘲。"}
{"name": "洞仙歌·咏黄葵", "author": "纳兰性德", "poem": "铅华不御，看道家妆就。问取旁人入时否。为孤情淡韵、判不宜春，矜标格、开向晚秋时候。\n无端轻薄雨，滴损檀心，小叠宫罗镇长皱。何必诉凄清，为爱秋光，被几日、西风吹瘦。便零落、蜂黄也休嫌，且对依斜阳，胜偎红袖。"}
{"name": "立冬前一日霜对菊有感", "author": "钱时", "poem": "昨夜清霜冷絮裯，纷纷红叶满阶头。\n园林尽扫西风去，惟有黄花不负秋。"}
{"name": "春草", "author": "刘敞", "poem": "春草绵绵不可名，水边原上乱抽荣。\n似嫌车马繁华地，才入城门便不生。"}
{"name": "留春令·咏梅花", "author": "史达祖", "poem": "故人溪上，挂愁无奈，烟梢月树。一涓春水点黄昏，便没顿、相思处。\n曾把芳心深相许。故梦劳诗苦。闻说东风亦多情，被竹外、香留住。"}
{"name": "灵乌赋", "author": "范仲淹", "poem": "　　梅君圣俞作是赋，曾不我鄙，而寄以为好。因勉而和之，庶几感物之意同归而殊涂矣。“灵乌灵乌，尔之为禽兮，何不高翔而远翥？何为号呼于人兮，告吉凶而逢怒？方将折尔翅而烹尔躯，徒悔焉而亡路。”　　彼哑哑兮如诉，请臆对而心谕：“我有生兮，累阴阳之含育；我有质兮，处天地之覆露。长慈母之危巢，托主人之佳树。斤不我伐，弹不我仆。母之鞠兮孔艰，主之仁兮则安。度春风兮，既成我以羽翰；眷庭柯兮，欲去君而盘桓。思报之意，厥声或异。警于未形，恐于未炽。知我者谓吉之先，不知我者谓凶之类。故告之则反灾于身，不告之者则稔祸于人。主恩或忘，我怀靡臧。虽死而告，为凶之防。亦由桑妖于庭，惧而修德，俾王之兴；雉怪于鼎，惧而修德，俾王之盛。天听甚逊，人言曷病。彼希声之凤皇，亦见讥于楚狂；彼不世之麒麟，亦见伤于鲁人。凤岂以讥而不灵，麟岂以伤而不仁？故割而可卷，孰为神兵；焚而可变，孰为英琼。宁鸣而死，不默而生。胡不学太仓之鼠兮，何必仁为，丰食而肥。仓苟竭兮，吾将安归？又不学荒城之狐兮，何必义为，深穴而威。城苟圮兮，吾将畴依？宁骥子之困于驰骛兮，驽骀泰于刍养。宁鹓鹐之饥于云霄兮，鸱鸢饫乎草莽。君不见仲尼之云兮，予欲无言。累累四方，曾不得而已焉。又不见孟轲之志兮，养其浩然。皇皇三月，曾何敢以休焉。此小者优优，而大者乾乾。我乌也勤于母兮自天，爱于主兮自天；人有言兮是然，人无言兮是然。”"}
{"name": "红林檎近·高柳春才软", "author": "周邦彦", "poem": "高柳春才软，冻梅寒更香。暮雪助清峭，玉尘散林塘。那堪飘风递冷，故遣度幕穿窗。似欲料理新妆。呵手弄丝簧。\n冷落词赋客，萧索水云乡。援毫授简，风流犹忆东梁。望虚檐徐转，回廊未扫，夜长莫惜空酒觞。"}
{"name": "庭竹", "author": "刘禹锡", "poem": "露涤铅粉节，风摇青玉枝。\n依依似君子，无地不相宜。"}
{"name": "清江引·托咏", "author": "宋方壶", "poem": "剔秃圞一轮天外月，拜了低低说：是必常团圆，休着些儿缺，愿天下有情底都似你者。"}
{"name": "玉楼春·燕雕梁画栋原无", "author": "宋徵舆", "poem": "燕雕梁画栋原无数，不问主人随意住。红襟惹尽百花香，翠尾扫开三月雨。\n半年别我归何处？相见如将离恨诉。海棠枝上立多时，飞向小桥西畔去。"}
{"name": "和马郎中移白菊见示", "author": "李商隐", "poem": "陶诗只采黄金实，郢曲新传白雪英。\n素色不同篱下发，繁花疑自月中生。\n浮杯小摘开云母，带露全移缀水精。\n偏称含香五字客，从兹得地始芳荣。"}
{"name": "黄莺儿·园林晴昼春谁主", "author": "柳永", "poem": "园林晴昼春谁主。暖律潜催，幽谷暄和，黄鹂翩翩，乍迁芳树。观露湿缕金衣，叶映如簧语。晓来枝上绵蛮，似把芳心深意低诉。\n无据。乍出暖烟来，又趁游蜂去。恣狂踪迹，两两相呼，终朝雾吟风舞。当上苑柳秾时，别馆花深处。此际海燕偏饶，都把韶光与。"}
{"name": "咏兴国寺佛殿前幡", "author": "李世民", "poem": "拂霞疑电落，腾虚状写虹。\n屈伸烟雾里，低举白云中。\n纷披乍依迥，掣曳或随风。\n念兹轻薄质，无翅强摇空。"}
{"name": "牡丹", "author": "韩琮", "poem": "桃时杏日不争浓，叶帐成阴始放红。\n晓艳远分金掌露，暮香深惹玉堂风。\n名移兰杜千年后，贵擅笙歌百醉中。\n如梦如仙忽零落，暮霞何处绿屏空。"}
{"name": "侧犯·咏芍药", "author": "姜夔", "poem": "恨春易去，甚春却向扬州住。微雨，正茧栗梢头弄诗句。红桥二十四，总是行云处。无语，渐半脱宫衣笑相顾。\n金壶细叶，千朵围歌舞。谁念我、鬓成丝，来此共尊俎。后日西园，绿阴无数。寂寞刘郎，自修花谱。"}
{"name": "花犯·苔梅", "author": "王沂孙", "poem": "古婵娟，苍鬟素靥，盈盈瞰流水。断魂十里。叹绀缕飘零，难系离思。故山岁晚谁堪寄。琅玕聊自倚。谩记我、绿蓑冲雪，孤舟寒浪里。\n三花两蕊破蒙茸，依依似有恨，明珠轻委。云卧稳，蓝衣正、护春憔悴。罗浮梦、半蟾挂晓，幺凤冷、山中人乍起。又唤取、玉奴归去，余香空翠被。"}
{"name": "赠从弟·其三", "author": "刘桢", "poem": "凤皇集南岳，徘徊孤竹根。\n于心有不厌，奋翅凌紫氛。\n岂不常勤苦？羞与黄雀群。\n何时当来仪？将须圣明君。"}
{"name": "养竹记", "author": "白居易", "poem": "　　竹似贤，何哉？竹本固，固以树德，君子见其本，则思善建不拔者。竹性直，直以立身；君子见其性，则思中立不倚者。竹心空，空以体道；君子见其心，则思应用虚受者。竹节贞，贞以立志；君子见其节，则思砥砺名行，夷险一致者。夫如是，故君子人多树之，为庭实焉。　　贞元十九年春，居易以拔萃选及第，授校书郎，始于长安求假居处，得常乐里故关相国私第之东亭而处之。明日，履及于亭之东南隅，见丛竹于斯，枝叶殄瘁，无声无色。询于关氏之老，则曰：此相国之手植者。自相国捐馆，他人假居，由是筐篚者斩焉，彗帚者刈焉，刑余之材，长无寻焉，数无百焉。又有凡草木杂生其中，菶茸荟郁，有无竹之心焉。居易惜其尝经长者之手，而见贱俗人之目，剪弃若是，本性犹存。乃芟蘙荟，除粪壤，疏其间，封其下，不终日而毕。于是日出有清阴，风来有清声。依依然，欣欣然，若有情于感遇也。　　嗟乎！竹植物也，于人何有哉？以其有似于贤而人爱惜之，封植之，况其真贤者乎？然则竹之于草木，犹贤之于众庶。呜呼！竹不能自异，唯人异之。贤不能自异，唯用贤者异之。故作《养竹记》，书于亭之壁，以贻其后之居斯者，亦欲以闻于今之用贤者云。"}
{"name": "暗香疏影·夹钟宫赋墨梅", "author": "吴文英", "poem": "占春压一。卷峭寒万里，平沙飞雪。数点酥钿，凌晓东风□吹裂。独曳横梢瘦影，入广平、裁冰词笔。记五湖、清夜推篷，临水一痕月。 \n何逊扬州旧事，五更梦半醒，胡调吹彻。若把南枝，图入凌烟，香满玉楼琼阙。相将初试红盐味，到烟雨、青黄时节。想雁空、北落冬深，澹墨晚天云阔。"}
{"name": "齐天乐·萤", "author": "王沂孙", "poem": "碧痕初化池塘草，荧荧野光相趁。扇薄星流，盘明露滴，零落秋原飞磷。练裳暗近。记穿柳生凉，度荷分暝。误我残编，翠囊空叹梦无准。\n楼阴时过数点，倚阑人未睡，曾赋幽恨。汉苑飘苔，秦陵坠叶，千古凄凉不尽。何人为省？但隔水余晖，傍林残影。已觉萧疏，更堪秋夜永！"}
{"name": "浣溪沙·题李中斋舟中梅", "author": "吴文英", "poem": "冰骨清寒瘦一枝。玉人初上木兰时。懒妆斜立澹春姿。 \n月落溪穷清影在，日长春去画帘垂。五湖水色掩西施。"}
{"name": "巴江柳", "author": "李商隐", "poem": "巴江可惜柳，柳色绿侵江。\n好向金銮殿，移阴入绮窗。"}
{"name": "咏被中绣鞋", "author": "夏侯审", "poem": "云里蟾钩落凤窝，玉郎沈醉也摩挲。 \n陈王当日风流减，只向波间见袜罗。"}
{"name": "橘柚垂华实", "author": "佚名", "poem": "橘柚垂华实，乃在深山侧。\n闻君好我甘，窃独自雕饰。\n委身玉盘中，历年冀见食。\n芳菲不相投，青黄忽改色。\n人倘欲我知，因君为羽翼。"}
{"name": "秘色越器", "author": "陆龟蒙", "poem": "九秋风露越窑开，夺得千峰翠色来。\n好向中宵盛沆瀣，共嵇中散斗遗杯。"}
{"name": "咏山樽二首", "author": "李白", "poem": "蟠木不雕饰，且将斤斧疏。\n樽成山岳势，材是栋梁馀。 \n外与金罍并，中涵玉醴虚。\n惭君垂拂拭，遂忝玳筵居。 拥肿寒山木，嵌空成酒樽。\n愧无江海量，偃蹇在君门。"}
{"name": "初出金门寻王侍御不遇咏", "author": "李白", "poem": "落羽辞金殿，孤鸣咤绣衣。\n能言终见弃，还向陇西飞。"}
{"name": "红林擒近·寿词·满路花", "author": "陈允平", "poem": "三万六千顷，玉壶天地寒。庾岭封的皪，淇园折琅玕。漠漠梨花烂漫，纷纷柳絮飞残。直疑潢潦惊翻，斜风溯狂澜。\n对此频胜赏，一醉饱清欢。呼䣔童翦韭，和冰先荐春盘。怕东风吹散，留尊待月，倚阑莫惜今夜看。"}
{"name": "咏零陵", "author": "欧阳修", "poem": "画图曾识零陵郡，今日方知画不如。\n城郭恰临潇水上，山川犹是柳侯余。\n驿亭幽绝堪垂钓，岩石虚明可读书。\n欲买愚溪三亩地，手拈茅栋竟移居。"}
{"name": "一片", "author": "李商隐", "poem": "一片琼英价动天，连城十二昔虚传。\n良工巧费真为累，楮叶成来不直钱。"}
{"name": "象祠记", "author": "王守仁", "poem": "　　灵、博之山，有象祠焉。其下诸苗夷之居者，咸神而祠之。宣慰安君，因诸苗夷之请，新其祠屋，而请记于予。予曰：“毁之乎，其新之也？”曰：“新之。”“新之也，何居乎？”曰：“斯祠之肇也，盖莫知其原。然吾诸蛮夷之居是者，自吾父、吾祖溯曾高而上，皆尊奉而禋祀焉，举而不敢废也。”予曰：“胡然乎？有鼻之祀，唐之人盖尝毁之。象之道，以为子则不孝，以为弟则傲。斥于唐，而犹存于今；坏于有鼻，而犹盛于兹土也，胡然乎？”　　我知之矣：君子之爱若人也，推及于其屋之乌，而况于圣人之弟乎哉？然则祀者为舜，非为象也。意象之死，其在干羽既格之后乎？不然，古之骜桀者岂少哉？而象之祠独延于世，吾于是盖有以见舜德之至，入人之深，而流泽之远且久也。　　象之不仁，盖其始焉耳，又乌知其终之不见化于舜也？《书》不云乎：“克谐以孝，烝烝乂，不格奸。” 瞽瞍亦允若，则已化而为慈父。象犹不弟，不可以为谐。进治于善，则不至于恶；不抵于奸，则必入于善。信乎，象盖已化于舜矣！《孟子》曰：“天子使吏治其国，象不得以有为也。”斯盖舜爱象之深而虑之详，所以扶持辅导之者之周也。不然，周公之圣，而管、蔡不免焉。斯可以见象之既化于舜，故能任贤使能而安于其位，泽加于其民，既死而人怀之也。诸侯之卿，命于天子，盖《周官》之制，其殆仿于舜之封象欤？　　吾于是益有以信人性之善，天下无不可化之人也。然则唐人之毁之也，据象之始也；今之诸夷之奉之也，承象之终也。斯义也，吾将以表于世，使知人之不善，虽若象焉，犹可以改；而君子之修德，及其至也，虽若象之不仁，而犹可以化之也。” "}
{"name": "梅花", "author": "王冕", "poem": "三月东风吹雪消，湖南山色翠如浇。\n一声羌管无人见，无数梅花落野桥。"}
{"name": "白菊三首", "author": "司空图", "poem": "人间万恨已难平，栽得垂杨更系情。 \n犹喜闰前霜未下，菊边依旧舞身轻。 \n莫惜西风又起来，犹能婀娜傍池台。 \n不辞暂被霜寒挫，舞袖招香即却回。 \n为报繁霜且莫催，穷秋须到自低垂。 \n横拖长袖招人别，只待春风却舞来。"}
{"name": "浣溪沙·几共查梨到雪霜", "author": "苏轼", "poem": "几共查梨到雪霜，一经题品便生光，木奴何处避雌黄。\n北客有来初未识，南金无价喜新尝，含滋嚼句齿牙香。"}
{"name": "南中荣橘柚", "author": "柳宗元", "poem": "橘柚怀贞质，受命此炎方。\n密林耀朱绿，晚岁有馀芳。\n殊风限清汉，飞雪滞故乡。\n攀条何所叹，北望熊与湘。"}
{"name": "咏素蝶诗", "author": "刘孝绰", "poem": "随蜂绕绿蕙，避雀隐青薇。\n映日忽争起，因风乍共归。\n出没花中见，参差叶际飞。\n芳华幸勿谢，嘉树欲相依。"}
{"name": "咏木槿树题武进文明府厅", "author": "刘庭琦", "poem": "物情良可见，人事不胜悲。\n莫恃朝荣好，君看暮落时。"}
{"name": "满江红·咏竹", "author": "陆容", "poem": "不种闲花，池亭畔、几竿修竹。相映带、一泓流水，森寒洁绿。风动仙人鸣佩遂，雨余净女添膏沐。未成林，难望凤来栖，聊医俗。\n问华胄，名淇澳。寻苗裔，湘江曲。性孤高似柏，阿娇金屋。坐荫从容烦暑退，清心恍惚微香触。历冰霜、不变好风姿，温如玉。"}
{"name": "戏题牡丹", "author": "韩愈", "poem": "幸自同开俱阴隐，何须相倚斗轻盈。\n陵晨并作新妆面，对客偏含不语情。\n双燕无机还拂掠，游蜂多思正经营。\n长年是事皆抛尽，今日栏边暂眼明。"}
{"name": "临江仙·寒柳", "author": "陈维崧", "poem": "自别西风憔悴甚，冻云流水平桥。并无黄叶伴飘飘。乱鸦三四点，愁坐话无憀。\n云压西村茅舍重，怕他榾柮同烧。好留蛮样到春宵。三眠明岁事，重斗小楼腰。"}
{"name": "东湖新竹", "author": "陆游", "poem": "插棘编篱谨护持，养成寒碧映涟漪。\n清风掠地秋先到，赤日行天午不知。\n解箨时闻声簌簌，放梢初见叶离离。\n官闲我欲频来此，枕簟仍教到处随。"}
{"name": "绝句四首·其四", "author": "杜甫", "poem": "药条药甲润青青，色过棕亭入草亭。\n苗满空山惭取誉，根居隙地怯成形。"}
{"name": "敷浅原见桃花", "author": "刘次庄", "poem": "桃花雨过碎红飞，半逐溪流半染泥。\n何处飞来双燕子，一时衔在画梁西。"}
{"name": "南乡子·咏瑞香", "author": "顾太清", "poem": "花气霭芳芬，翠幕重帘不染尘。梦里真香通鼻观，氤氲。不是婷婷倩女魂。\n细蕊缀纷纷，淡粉轻脂最可人。懒与凡葩争艳冶，清新。赢得嘉名自冠群。"}
{"name": "戏题阶前芍药", "author": "柳宗元", "poem": "凡卉与时谢，妍华丽兹晨。\n欹红醉浓露，窈窕留馀春。\n孤赏白日暮，暄风动摇频。\n夜窗蔼芳气，幽卧知相亲。\n愿致溱洧赠，悠悠南国人。"}
{"name": "巽公院五咏·苦竹桥", "author": "柳宗元", "poem": "危桥属幽径，缭绕穿疏林。\n迸箨分苦节，轻筠抱虚心。\n俯瞰涓涓流，仰聆萧萧吟。\n差池下烟日，嘲哳鸣山禽。\n谅无要津用，栖息有馀阴。"}
{"name": "灵台", "author": "佚名", "poem": "经始灵台，经之营之。庶民攻之，不日成之。经始勿亟，庶民子来。王在灵囿，麀鹿攸伏。麀鹿濯濯，白鸟翯翯。王在灵沼，於牣鱼跃。虡业维枞，贲鼓维镛。於论鼓钟，於乐辟廱。於论鼓钟，於乐辟廱。鼍鼓逢逢。蒙瞍奏公。"}
{"name": "咏画障", "author": "上官仪", "poem": "芳晨丽日桃花浦，珠帘翠帐凤凰楼。\n蔡女菱歌移锦缆，燕姬春望上琼钩。\n新妆漏影浮轻扇，冶袖飘香入浅流。\n未减行云荆台下，自比凌波洛浦游。"}
{"name": "临江仙·和叶仲洽赋羊桃", "author": "辛弃疾", "poem": "忆醉三山芳树下，几曾风韵忘怀。黄金颜色五花开，味如卢橘熟。贵似荔枝来。\n闻道商山余四老，橘中自酿秋醅。试呼名品细推排。重重香腑脏，偏殢圣贤杯。"}
{"name": "一萼红·盆梅", "author": "朱晞颜", "poem": "玉堂深。正重帘护暝，窗色试新晴。苔暖鳞生，泥融脉起，春意初破琼英。夜深后、寒消绛蜡，误碎月、和露落空庭。暖吹调香，冷芳侵梦，一晌消凝。\n长恨年华婉晚，被柔情数曲，抵死牵萦。何事东君，解将芳思，巧缀一斛春冰。那得似、空山静夜，傍疏篱、清浅小溪横。莫问调羹心事，且论笛里平生。"}
{"name": "同谢谘议咏铜雀台", "author": "谢朓", "poem": "穗帷飘井干，樽酒若平生。\n郁郁西陵树，讵闻歌吹声。\n芳襟染泪迹，婵媛空复情。\n玉座犹寂寞，况乃妾身轻。"}
{"name": "咏萍", "author": "刘绘", "poem": "可怜池内萍，葐蒀紫复青。\n巧随浪开合，能逐水低平。\n微根无所缀，细叶讵须茎？\n飘泊终难测，留连如有情。"}
{"name": "惜秋华·木芙蓉", "author": "吴文英", "poem": "路远仙城，自王郎去后，芳卿憔悴。锦段镜空，重铺步障新绮。凡花瘦不禁秋，幻腻玉、腴红鲜丽。相携。试新妆乍毕，交扶轻醉。 \n长记断桥外。骤玉骢过处，千娇凝睇。昨梦顿醒，依约旧时眉翠。愁边暮合碧云，倩唱入、六幺声里。风起。舞斜阳、阑干十二。"}
{"name": "六丑·杨花", "author": "彭元逊", "poem": "似东风老大，那复有、当时风气。有情不收，江山身是寄。浩荡何世。但忆临官道，暂来不住，便出门千里。痴心指望回风坠。扇底相逢，钗头微缀。他家万条千缕，解遮亭障驿，不隔江水。\n瓜洲曾舣，等行人岁岁。日下长秋，城乌夜起。帐庐好在春睡。共飞归湖上，草青无地。愔愔雨、春心如腻。欲待化、丰乐楼前，青门都废。何人念、流落无几。点点抟作，雪绵松润，为君裛泪。"}
{"name": "同儿辈赋未开海棠", "author": "元好问", "poem": "翠叶轻笼豆颗均，胭脂浓抹蜡痕新。\n殷勤留著花梢露，滴下生红可惜春。"}
{"name": "咏蚊", "author": "范仲淹", "poem": "饱去樱桃重，饥来柳絮轻。\n但知离此去，不用问前程。"}
{"name": "题李俨黄菊赋", "author": "耶律洪基", "poem": "昨日得卿黄菊赋，碎剪金英填作句。\n袖中犹觉有余香，冷落西风吹不去。"}
{"name": "琐窗寒·玉兰", "author": "吴文英", "poem": "绀缕堆云，清腮润玉，汜人初见。蛮腥未洗，海客一怀凄惋。渺征槎、去乘阆风，占香上国幽心展。□遗芳掩色，真恣凝澹，返魂骚畹。 \n一盼。千金换。又笑伴鸱夷，共归吴苑。离烟恨水，梦杳南天秋晚。比来时、瘦肌更销，冷薰沁骨悲乡远。最伤情、送客咸阳，佩结西风怨。"}
{"name": "杜鹃花得红字", "author": "真山民", "poem": "愁锁巴云往事空，只将遗恨寄芳丛。\n归心千古终难白，啼血万山都是红。\n枝带翠烟深夜月，魂飞锦水旧东风。\n至今染出怀乡恨，长挂行人望眼中。"}
{"name": "中秋见月和子由", "author": "苏轼", "poem": "明月未出群山高，瑞光千丈生白毫。\n一杯未尽银阙涌，乱云脱坏如崩涛。\n谁为天公洗眸子，应费明河千斛水。\n遂令冷看世间人，照我湛然心不起。\n西南火星如弹丸，角尾奕奕苍龙蟠。\n今宵注眼看不见，更许萤火争清寒。\n何人舣舟临古汴，千灯夜作鱼龙变。\n曲折无心逐浪花，低昂赴节随歌板。\n青荧灭没转前山，浪飐风回岂复坚。\n明月易低人易散，归来呼酒更重看。\n堂前月色愈清好，咽咽寒螀鸣露草。\n卷帘推户寂无人，窗下咿哑惟楚老。\n南都从事莫羞贫，对月题诗有几人。\n明朝人事随日出，恍然一梦瑶台客。"}
{"name": "瑶花慢·朱钿宝玦", "author": "周密", "poem": "后土之花，天下无二本。方其初开，帅臣以金瓶飞骑，进之天上，间亦分致贵邸。余客辇下，有以一枝已下共缺十八行。朱钿宝玦，天上飞琼，比人间春别。江南江北曾未见，漫拟梨云梅雪。淮山春晚，问谁识、芳心高洁？消几番、花落花开，老了玉关豪杰！\n金壶翦送琼枝，看一骑红尘，香度瑶阙。韶华正好，应自喜、初乱长安蜂蝶。杜郎老矣，想旧事、花须能说。记少年，一梦扬州，二十四桥明月。\n"}
{"name": "白菊杂书四首", "author": "司空图", "poem": "黄昏寒立更披襟，露浥清香悦道心。 \n却笑谁家扃绣户，正薰龙麝暖鸳衾。 四面云屏一带天，是非断得自翛然。 \n此生只是偿诗债，白菊开时最不眠。 狂才不足自英雄，仆妾驱令学贩舂。 \n侯印几人封万户，侬家只办买孤峰。 黄鹂啭处谁同听，白菊开时且剩过。 \n漫道南朝足流品，由来叔宝不宜多。 "}
{"name": "蜀桐", "author": "李商隐", "poem": "玉垒高桐拂玉绳，上含非雾下含冰。\n枉教紫凤无栖处，斫作秋琴弹坏陵。"}
{"name": "和答钱穆父咏猩猩毛笔", "author": "黄庭坚", "poem": "爱酒醉魂在，能言机事疏。\n平生几两屐，身后五车书。\n物色看王会，勋劳在石渠。\n拔毛能济世，端为谢杨朱。"}
{"name": "书韩干牧马图", "author": "苏轼", "poem": "南山之下，汧渭之间，想见开元天宝年。\n八坊分屯隘秦川，四十万匹如云烟。\n骓駓骃骆骊骝騵，白鱼赤兔骍騜鶾。\n龙颅凤颈狞且妍，奇姿逸态隐驽顽。\n碧眼胡儿手足鲜，岁时翦刷供帝闲。\n柘袍临池侍三千，红妆照日光流渊。\n楼下玉螭吐清寒，往来蹙踏生飞湍。\n众工舐笔和朱铅，先生曹霸弟子韩。\n厩马多肉尻脽圆，肉中画骨夸尤难。\n金羁玉勒绣罗鞍，鞭箠刻烙伤天全，不如此图近自然。\n平沙细草荒芊绵，惊鸿脱兔争后先。\n王良挟策飞上天，何必俯首服短辕？"}
{"name": "新植海石榴", "author": "柳宗元", "poem": "弱植不盈尺，远意驻蓬赢。\n月寒空阶曙，幽梦彩云生。\n粪壤擢珠树，莓苔插琼英。\n芳根閟颜色，徂岁为谁荣。"}
{"name": "咏菊", "author": "丘浚", "poem": "浅红淡白间深黄，簇簇新妆阵阵香。\n无限枝头好颜色，可怜开不为重阳。"}
{"name": "奉试明堂火珠", "author": "崔曙", "poem": "正位开重屋，凌空出火珠。\n夜来双月满，曙后一星孤。\n天净光难灭，云生望欲无。\n遥知太平代，国宝在名都。"}
{"name": "咏孤石", "author": "惠标", "poem": "中原一孤石，地理不知年。\n根含彭泽浪，顶入香炉烟。\n崖成二鸟翼，峰作一芙莲。\n何时发东武，今来镇蠡川。"}
{"name": "双双燕·满城社雨", "author": "张惠言", "poem": "满城社雨，又唤起无家，一年新恨。花轻柳重，隔断红楼芳径。旧垒谁家曾识，更生怕、主人相问。商量多少雕檐，还是差池不定。谁省、去年春静。直数到今年，丝魂絮影。前身应是，一片落红残粉。不住呢喃交讯，又惹得、莺儿闲听。输于池上鸳鸯，日日阑前双暝。"}
{"name": "解语花·梅花", "author": "吴文英", "poem": "门横皱碧，路入苍烟，春近江南岸。暮寒如剪。临溪影、一一半斜清浅。飞霙弄晚。荡千里、暗香平远。端正看、琼树三枝，总似兰昌见。\n酥莹云容夜暖。伴兰翘清瘦，箫凤柔婉。冷云荒翠，幽栖久、无语暗申春怨。东风半面。料准拟、何郎词卷。欢未阑，烟雨青黄，宜昼阴庭馆。"}
{"name": "梅", "author": "王淇", "poem": "不受尘埃半点侵，竹篱茅舍自甘心。\n只因误识林和靖，惹得诗人说到今。"}
{"name": "咏荔枝", "author": "丘浚", "poem": "世间珍果更无加，玉雪肌肤罩绛纱。\n一种天然好滋味，可怜生处是天涯。"}
{"name": "杏花", "author": "王安石", "poem": "石梁度空旷，茅屋临清炯。\n俯窥娇饶杏，未觉身胜影。\n嫣如景阳妃，含笑堕宫井。\n怊怅有微波，残妆坏难整。"}
{"name": "咏院中丛竹", "author": "吕太一", "poem": "擢擢当轩竹，青青重岁寒。\n心贞徒见赏，箨小未成竿。"}
{"name": "钱氏池上芙蓉", "author": "文徵明", "poem": "九月江南花事休，芙蓉宛转在中洲。\n美人笑隔盈盈水，落日还生渺渺愁。\n露洗玉盘金殿冷， 风吹罗带锦城秋。\n相看未用伤迟暮，别有池塘一种幽。"}
{"name": "柳絮", "author": "薛涛", "poem": "二月杨花轻复微，春风摇荡惹人衣。 \n他家本是无情物，一任南飞又北飞。"}
{"name": "石竹咏", "author": "王绩", "poem": "萋萋结绿枝，晔晔垂朱英。\n常恐零露降，不得全其生。\n叹息聊自思，此生岂我情。\n昔我未生时，谁者令我萌。\n弃置勿重陈，委化何足惊。"}
{"name": "解连环·柳", "author": "高观国", "poem": "露条烟叶。惹长亭旧恨，几番风月。爱细缕、先窣轻黄，渐拂水藏鸦，翠阴相接。纤软风流，眉黛浅、三眠初歇。奈年华又晚，萦绊游蜂，絮飞晴雪。 \n依依灞桥怨别。正千丝万绪，难禁愁绝。怅岁久、应长新条，念曾系花骢，屡停兰楫。弄影摇晴，恨闲损、春风时节。隔邮亭，故人望断，舞腰瘦怯。"}
{"name": "探春", "author": "黄庶", "poem": "雪里犹能醉落梅，好营杯具待春来。\n东风便试新刀尺，万叶千花一手裁。"}
{"name": "长亭怨慢·雁", "author": "朱彝尊", "poem": "结多少悲秋俦侣，特地年年，北风吹度。紫塞门孤，金河月冷，恨谁诉？回汀枉渚，也只恋江南住。随意落平沙，巧排作、参差筝柱。\n别浦，惯惊移莫定，应怯败荷疏雨。一绳云杪，看字字悬针垂露。渐欹斜、无力低飘，正目送、碧罗天暮。写不了相思，又蘸凉波飞去。"}
{"name": "一枝花·咏喜雨", "author": "张养浩", "poem": "用尽我为国为民心，祈下些值金值玉雨，数年空盼望，一旦遂沾濡，唤省焦枯，喜万象春如故，恨流民尚在途，留不住都弃业抛家，当不的也离乡背土。\n[梁州]恨不得把野草翻腾做菽粟，澄河沙都变化做金珠。\n直使千门万户家豪富，我也不枉了受天禄。\n眼觑着灾伤教我没是处，只落得雪满头颅。\n[尾声]青天多谢相扶助，赤子从今罢叹吁。\n只愿得三日霖霪不停住，便下当街上似五湖，\n都渰了九衢，犹自洗不尽从前受过的苦。"}
{"name": "花心动·柳", "author": "吴文英", "poem": "十里东风，袅垂杨、长似舞时腰瘦。翠馆朱楼，紫陌青门，处处燕莺晴昼。乍看摇曳金丝细，春浅映、鹅黄如酒。嫩阴里，烟滋露染，翠娇红溜。 \n此际雕鞍去久。空追念邮亭，短枝盈首。海角天涯，寒食清明，泪点絮花沾袖。去年折赠行人远，今年恨、依然纤手。断肠也，羞眉画应未就。"}
{"name": "满庭芳·茉莉花", "author": "柳永", "poem": "环佩青衣，盈盈素靥，临风无限清幽。出尘标格，和月最温柔。堪爱芳怀淡雅，纵离别，未肯衔愁。浸沉水，多情化作，杯底暗香流。\n凝眸，犹记得，菱花镜里，绿鬓梢头。胜冰雪聪明，知己谁求？馥郁诗心长系，听古韵，一曲相酬。歌声远，余香绕枕，吹梦下扬州。"}
{"name": "天香·蜡梅", "author": "吴文英", "poem": "蟫叶黏霜，蝇苞缀冻，生香远带风峭。岭上寒多，溪头月冷，北枝瘦、南枝小。玉奴有姊，先占立、墙阴春早。初试宫黄澹薄，偷分寿阳纤巧。\n银烛泪深未晓。酒钟悭、贮愁多少。记得短亭归马，暮衙蜂闹。豆蔻钗梁恨袅。但怅望、天涯岁华老。远信难封，吴云雁杳。"}
{"name": "对雪", "author": "王禹偁", "poem": "帝乡岁云暮，衡门昼长闭。\n五日免常参，三馆无公事。\n读书夜卧迟，多成日高睡。\n睡起毛骨寒，窗牖琼花坠。\n披衣出户看，飘飘满天地。\n岂敢患贫居，聊将贺丰岁。\n月俸虽无余，晨炊且相继。\n薪刍未阙供，酒肴亦能备。\n数杯奉亲老，一酌均兄弟。\n妻子不饥寒，相聚歌时瑞。\n因思河朔民，输税供边鄙。\n车重数十斛，路遥几百里。\n羸蹄冻不行，死辙冰难曳。\n夜来何处宿，阒寂荒陂里。\n又思边塞兵，荷戈御胡骑。\n城上卓旌旗，楼中望烽燧。\n弓劲添气力，甲寒侵骨髓。\n今日何处行，牢落穷沙际。\n自念亦何人，偷安得如是。\n深为苍生蠹，仍尸谏官位。\n謇谔无一言，岂得为直士。\n褒贬无一词，岂得为良史。\n不耕一亩田，不持一只矢。\n多惭富人术，且乏安边议。\n空作对雪吟，勤勤谢知己。"}
{"name": "咏孤石", "author": "高丽定法师", "poem": "迥石直生空，平湖四望通。\n岩根恒洒浪，树杪镇摇风。\n偃流还渍影，侵霞更上红。\n独拔群峰外，孤秀白云中。"}
{"name": "渡海至琼管天宁寺咏阇提", "author": "李纲", "poem": "深院无人帘幕垂，玉英翠羽灿芳枝。\n世间颜色难相似，淡月初残未坠时。冰玉风姿照座骞，炎方相遇且相宽。\n纻衣缟带平生志，正念幽人尚素冠。阻涉鲸波寇盗森，中原回首涕沾襟。\n清愁万斛无消处，赖有幽花慰客心。"}
{"name": "【南吕】干荷叶八首", "author": "刘秉忠", "poem": "干荷叶，色苍苍，老柄风摇荡。减了清香，越添黄。都因昨夜一场霜，寂寞在秋江上。干荷叶，映着枯蒲，折柄难擎露。藕丝无，倩风扶。待擎无力不乘珠，难宿滩头鹭。根摧折，柄欹斜，翠减清香谢。恁时节，万丝绝。红鸳白鹭不能遮，憔悴损干荷叶。干荷叶，色无多，不奈风霜锉。贴秋波，倒枝柯。宫娃齐唱采莲歌，梦里繁华过。南高峰，北高峰，惨淡烟霞洞。宋高宗，一场空。吴山依旧酒旗风，两度江南梦。夜来个，醉如酡，不记花前过。醒来呵，二更过。春衫惹定茨糜科，绊倒花抓破。干荷叶，水上浮，渐渐浮将去。跟将你去，随将去。你问当家中有媳妇？问着不言语。脚儿尖，手儿纤，云髻梳儿露半边。脸儿甜，话儿粘。更宜烦恼更宜忺，直恁风流倩。&nbsp;"}
{"name": "孤桐", "author": "王安石", "poem": "天质自森森，孤高几百寻。\n凌霄不屈己，得地本虚心。\n岁老根弥壮，阳骄叶更阴。\n明时思解愠，愿斫五弦琴。"}
{"name": "杏花天·咏汤", "author": "吴文英", "poem": "蛮姜豆蔻相思味。算却在、春风舌底。江清爱与消残醉。悴憔文园病起。 \n停嘶骑、歌眉送意。记晓色、东城梦里。紫檀晕浅香波细。肠断垂杨小市。"}
{"name": "夹竹桃花·咏题", "author": "曹勋", "poem": "诗绛彩娇春，苍筠静锁，掩映夭姿凝露。\n花腮藏翠，高节穿花遮护。\n重重蕊叶相怜，似青帔艳妆神仙侣。\n正武陵溪暗，淇园晓色，宜望中烟雨。\n暖景、谁见斜枝处。\n喜上苑韶华渐布。\n又似瑞霞低拥，却恐随风飞去。\n要留最妍丽，须且闲凭佳句。\n更秀容、分付徐熙，素屏画图取。"}
{"name": "使院中新栽柏树子呈李十", "author": "岑参", "poem": "爱尔青青色，移根此地来。\n不曾台上种，留向碛中栽。\n脆叶欺门柳，狂花笑院梅。\n不须愁岁晚，霜露岂能摧。"}
{"name": "满江红·仙姥来时", "author": "姜夔", "poem": "仙姥来时，正一望、千顷翠澜。旌旗共、乱云俱下，依约前山。命驾群龙金作轭，相从诸娣玉为冠。向夜深、风定悄无人，闻佩环。\n神奇处，君试看。奠淮右，阻江南。遣六丁雷电，别守东关。却笑英雄无好手，一篙春水走曹瞒。又怎知、人在小红楼，帘影间。"}
{"name": "满江红·雨后荒园", "author": "段克己", "poem": "遁庵主人植菊阶下，秋雨既盛，草莱芜没，殆不可见。江空岁晚，霜余草腐，而吾菊始发数花，生意凄然，似诉余以不遇，感而赋之。凶李生湛然归，寄菊轩弟。雨后荒园，群卉尽、律残无射。疏篱下，此花能保，英英鲜质。盈把足娱陶令意，夕餐谁似三闾洁？到而今、狼藉委苍苔，无人惜。\n堂上客，须空白。都无语，怀畴昔。恨因循过了，重阳佳节。飒飒凉风吹汝急，汝身孤特应难立。谩临风、三嗅绕芳丛，歌还泣。 "}
{"name": "满庭芳·咏茶", "author": "米芾", "poem": "雅燕飞觞，清谈挥麈，使君高会群贤。密云双凤，初破缕金团。窗外炉烟自动，开瓶试、一品香泉。轻涛起，香生玉乳，雪溅紫瓯圆。\n娇鬟，宜美盼，双擎翠袖，稳步红莲。座中客翻愁，酒醒歌阑。点上纱笼画烛，花骢弄、月影当轩。频相顾，馀欢未尽，欲去且留连。"}
{"name": "水龙吟·浮翠山房拟赋白", "author": "唐玨", "poem": "淡妆人更婵娟，晚奁净洗铅华腻。泠泠月色，萧萧风度，娇红敛避。太液池空，霓裳舞倦，不堪重记。叹冰魂犹在，翠舆难驻，玉簪为谁轻坠。\n别有凌空一叶，泛清寒、素波千里。珠房泪湿，明珰恨远，旧游梦里。羽扇生秋，琼楼不夜，尚遗仙意。奈香云易散，绡衣半脱，露凉如水。"}
{"name": "五粒小松歌", "author": "李贺", "poem": "前谢秀才、杜云卿，命予作《五粒小松歌》，予以选书多事，不治曲辞，经十日，聊道八句，以当命意。蛇子蛇孙鳞蜿蜿，新香几粒洪崖饭。\n绿波浸叶满浓光，细束龙髯铰刀剪。\n主人壁上铺州图，主人堂前多俗儒。\n月明白露秋泪滴，石笋溪云肯寄书。"}
{"name": "生查子·软金杯", "author": "金章宗", "poem": "风流紫府郎，痛饮乌纱岸。柔软九回肠，冷怯玻璃盏。\n纤纤白玉葱，分破黄金弹。借得洞庭春，飞上桃花面。"}
{"name": "新楼诗二十首·北楼樱桃", "author": "李绅", "poem": "开花占得春光早，雪缀云装万萼轻。\n凝艳拆时初照日，落英频处乍闻莺。\n舞空柔弱看无力，带月葱茏似有情。\n多事东风入闺闼，尽飘芳思委江城。"}
{"name": "卜算子·古涧一枝梅", "author": "朱敦儒", "poem": "古涧一枝梅，免被园林锁。路远山深不怕寒，似共春相趓。\n幽思有谁知，托契都难可。独自风流独自香，明月来寻我。"}
{"name": "蝶恋花·几股湘江龙骨瘦", "author": "金章宗", "poem": "几股湘江龙骨瘦，巧样翻腾，叠作湘波皱。金缕小钿花草斗，翠条更结同心扣。\n金殿珠帘闲永昼，一握清风，暂喜怀中透。忽听传宣颁急奏，轻轻褪入香罗袖。"}
{"name": "过秦楼·黄钟商芙蓉", "author": "吴文英", "poem": "藻国凄迷，麹澜澄映，怨入粉烟蓝雾。香笼麝水，腻涨红波，一镜万妆争妒。湘女归魂，佩环玉冷无声，凝情谁诉。又江空月堕，凌波尘起，彩鸳愁舞。还暗忆、钿合兰桡，丝牵琼腕，见的更怜心苦。玲珑翠屋，轻薄冰绡，稳称锦云留住。生怕哀蝉，暗惊秋被红衰，啼珠零露。能原注去声西风老尽，羞趁东风嫁与。"}
{"name": "新竹", "author": "元稹", "poem": "新篁才解箨，寒色已青葱。\n冉冉偏凝粉，萧萧渐引风。\n扶疏多透日，寥落未成丛。\n惟有团团节，坚贞大小同。"}
{"name": "蓬莱三殿侍宴奉敕咏终南", "author": "杜审言", "poem": "北斗挂城边，南山倚殿前。\n云标金阙迥，树杪玉堂悬。\n半岭通佳气，中峰绕瑞烟。\n小臣持献寿，长此戴尧天。"}
{"name": "鹭鸶", "author": "郑谷", "poem": "闲立春塘烟淡淡，静眠寒苇雨飕飕。\n渔翁归后汀沙晚，飞下滩头更自由。"}
{"name": "除夜自石湖归苕溪·其一", "author": "姜夔", "poem": "细草穿沙雪半销，吴宫烟冷水迢迢。\n梅花竹里无人见，一夜吹香过石桥。"}
{"name": "莲蓬人", "author": "鲁迅", "poem": "芰裳荇带处仙乡，风定犹闻碧玉香。\n鹭影不来秋瑟瑟，苇花伴宿露瀼瀼。\n扫除腻粉呈风骨，褪却红衣学淡装。\n好向濂溪称净植，莫随残叶堕寒塘！"}
{"name": "一剪梅·一剪梅花万样娇", "author": "周邦彦", "poem": "一剪梅花万样娇。斜插梅枝，略点眉梢。轻盈微笑舞低回，何事尊前，拍手相招。\n夜渐寒深酒渐消。袖里时闻，玉钏轻敲。城头谁恁促残更，银漏何如，且慢明朝。"}
{"name": "鹦鹉", "author": "方孝孺", "poem": "幽禽兀自啭佳音，玉立雕笼万里心。\n只为从前解言语，半生不得在山林。"}
{"name": "喜迁莺·暑风凉月", "author": "辛弃疾", "poem": "谢赵晋臣敷文赋芙蓉词见寿，用韵为谢。暑风凉月。爱亭亭无数，绿衣持节。掩冉如羞，参差似妒，拥出芙蓉花发。步衬潘娘堪恨，貌比六郎谁洁？添白鹭，晚晴时，公子佳人并列。\n休说，搴木末；当日灵均，恨与君王别。心阻媒劳，交疏怨极，恩不甚兮轻绝。千古离骚文字，芳至今犹未歇。都休问，但千杯快饮，露荷翻叶。\n"}
{"name": "巽上人以竹间自采新茶见", "author": "柳宗元", "poem": "芳丛翳湘竹，零露凝清华。\n复此雪山客，晨朝掇灵芽。\n蒸烟俯石濑，咫尺凌丹崖。\n圆方丽奇色，圭璧无纤瑕。\n呼儿爨金鼎，馀馥延幽遐。\n涤虑发真照，还源荡昏邪。\n犹同甘露饭，佛事薰毗耶。\n咄此蓬瀛侣，无乃贵流霞。"}
{"name": "古树", "author": "杜濬", "poem": "闻道三株树，峥嵘古至今。\n松知秦历短，柏感汉恩深。\n用尽风霜力，难移草木心。\n孤撑休抱恨，苦楝亦成阴。"}
{"name": "最高楼·咏梅", "author": "陈亮", "poem": "春乍透，香早暗偷传。深院落，斗清妍。紫檀枝似流苏带，黄金须胜辟寒钿。更朝朝，琼树好，笑当年。\n花不向沉香亭上看。树不着唐昌宫里玩。衣带水，隔风烟。铅华不御凌波处，蛾眉淡扫至尊前。管如今，浑似了，更堪怜。"}
{"name": "水龙吟·白莲", "author": "张炎", "poem": "仙人掌上芙蓉，涓涓犹滴金盘露。轻装照水，纤裳玉立，飘飘似舞。几度销凝，满湖烟月，一汀鸥鹭。记小舟夜悄，波明香远，浑不见、花开处。\n应是浣纱人妒。褪红衣、被谁轻误？闲情淡雅，冶姿清润，凭娇待语。隔浦相逢，偶然倾盖，似传心素。怕湘皋佩解，绿云十里，卷西风去。"}
{"name": "满江红·刘朔斋赋菊和韵", "author": "吴文英", "poem": "露浥初英，早遗恨、参差九日。还却笑、萸随节过，桂凋无色。杯面寒香蜂共泛，篱根秋讯蛩催织。爱玲珑、筛月水屏风，千枝结。 \n芳井韵，寒泉咽。霜著处，微红湿。共评花索句，看谁先得。好漉乌巾连夜醉，莫愁金钿无人拾。算遗踪、犹有枕囊留，相思物。"}
{"name": "咏竹五首", "author": "憨山德清", "poem": "寒飞千尺玉，清洒一林霜。\n纵是尘心重，相看亦顿忘。矫矫凌云姿，风生龙夜吼。\n霜雪不知年，真吾岁寒友。霜干寒如玉，风枝响似琴。\n潇湘一夜雨，滴碎客中心。叶落根偏固，心虚节更高。\n一林寒吹发，清夜伴松涛。淇澳春云碧，潇湘夜雨寒。\n虚窗人静听，飒飒响琅玕。"}
{"name": "望山", "author": "贾岛", "poem": "南山三十里，不见逾一旬。\n冒雨时立望，望之如朋亲。\n虬龙一掬波，洗荡千万春。\n日日雨不断，愁杀望山人。\n天事不可长，劲风来如奔。\n阴霪一以扫，浩翠写国门。\n长安百万家，家家张屏新。\n谁家最好山，我愿为其邻。"}
{"name": "北禽", "author": "李商隐", "poem": "为恋巴江好，无辞瘴雾蒸。\n纵能朝杜宇，可得值苍鹰。\n石小虚填海，芦铦未破矰。\n知来有乾鹊，何不向雕陵。"}
{"name": "早蝉", "author": "白居易", "poem": "六月初七日，江头蝉始鸣。\n石楠深叶里，薄暮两三声。\n一催衰鬓色，再动故园情。\n西风殊未起，秋思先秋生。\n忆昔在东掖，宫槐花下听。\n今朝无限思，云树绕湓城。"}
{"name": "赠猫三首·其一", "author": "陆游", "poem": "盐裹聘狸奴，常看戏座隅。\n时时醉薄荷，夜夜占氍毹。\n鼠穴功方列，鱼餐赏岂无。\n仍当立名字，唤作小於菟。"}
{"name": "莺啼序·荷和赵修全韵", "author": "吴文英", "poem": "　　横塘棹穿艳锦，引鸳鸯弄水。断霞晚、笑折花归，绀纱低护灯蕊。润玉瘦、冰轻倦浴，斜拕凤股盘云坠。听银床声细。梧桐渐搅凉思。　　窗隙流光，冉冉迅羽，诉空梁燕子。误惊起、风竹敲门，故人还又不至。记琅玕、新诗细掐，早陈迹、香痕纤指。怕因循，罗扇恩疏，又生秋意。　　西湖旧日，画舸频移，叹几萦梦寐。霞佩冷，叠澜不定，麝霭飞雨，乍湿鲛绡，暗盛红泪。綀单夜共，波心宿处，琼箫吹月霓裳舞，向明朝、未觉花容悴。嫣香易落，回头澹碧锁烟，镜空画罗屏里。　　残蝉度曲，唱彻西园，也感红怨翠。念省惯、吴宫幽憩。暗柳追凉，晓岸参斜，露零沤起。丝萦寸藕，留连欢事。桃笙平展湘浪影，有昭华、秾李冰相倚。如今鬓点凄霜，半箧秋词，恨盈蠹纸。"}
{"name": "松", "author": "成彦雄", "poem": "大夫名价古今闻，盘屈孤贞更出群。\n将谓岭头闲得了，夕阳犹挂数枝云。"}
{"name": "梅花绝句", "author": "陆游", "poem": "当年走马锦城西，曾为梅花醉似泥。\n二十里中香不断，青羊宫到浣花溪。"}
{"name": "咏归堂隐鳞洞", "author": "王汝舟", "poem": "先生名利比尘灰，绿竹青松手自栽。\n拟把一竿盘石上，幅巾闲过峡山来。清时通退一何忙，抚志山西汉仲长。\n静觉眼根无俗物，翛然一室自焚香。隐德家声累世闻，考盘幽涧作闲人。\n夭红过眼随荣谢，菊秀兰香自占春。种竹淇园远致君，生平孤节负辛勤。\n需贤侧席非无意，地远言轻岂易闻。"}
{"name": "咏蕙诗", "author": "繁钦", "poem": "蕙草生山北，托身失所依。\n植根阴崖侧，夙夜惧危颓。\n寒泉浸我根，凄风常徘徊。\n三光照八极，独不蒙余晖。\n葩叶永雕瘁，凝露不暇晞。\n百卉皆含荣，己独失时姿。\n比我英芳发，鶗鴂鸣已衰。"}
{"name": "归舟江行望燕子矶作", "author": "厉鹗", "poem": "石势浑如掠水飞，渔罾绝壁挂清晖。\n俯江亭上何人坐？看我扁舟望翠微。"}
{"name": "杨花", "author": "吴融", "poem": "不斗秾华不占红，自飞晴野雪濛濛。 \n百花长恨风吹落，唯有杨花独爱风。"}
{"name": "梅花", "author": "宸濠翠妃", "poem": "锈针刺破纸糊窗，引透寒梅一线香。\n蝼蚁也知春色好，倒拖花片上东墙。"}
{"name": "四月十一日初食荔支", "author": "苏轼", "poem": "南村诸杨北村卢，白华青叶冬不枯。\n垂黄缀紫烟雨里，特与荔枝为先驱。\n海山仙人绛罗襦，红纱中单白玉肤。\n不须更待妃子笑，风骨自是倾城姝。\n不知天公有意无，遣此尤物生海隅。\n云山得伴松桧老，霜雪自困楂梨粗。\n先生洗盏酌桂醑，冰盘荐此赪虬珠。\n似闻江鳐斫玉柱，更洗河豚烹腹腴。\n我生涉世本为口，一官久已轻莼鲈。\n人间何者非梦幻，南来万里真良图。"}
{"name": "蜡梅", "author": "尤袤", "poem": "破腊惊春意，凌寒试晓妆。\n应嫌脂粉白，故染曲尘黄。\n缀树蜂悬室，排筝雁着行。\n团酥与凝蜡，难学是生香。"}
{"name": "凄凉犯·重台水仙", "author": "吴文英", "poem": "空江浪阔。清尘凝、层层刻碎冰叶。水边照影，华裾曳翠，露搔泪湿。湘烟暮合。□尘袜、凌波半涉。怕临风、□欺瘦骨，护冷素衣叠。\n樊姊玉奴恨，小钿疏唇，洗妆轻怯。汜人最苦，纷痕深、几重愁靥。花隘香浓，猛熏透、霜绡细摺。倚瑶台，十二金钱晕半掐。"}
{"name": "江畔独步寻花七绝句·其", "author": "杜甫", "poem": "不是爱花即肯死，只恐花尽老相催。\n繁枝容易纷纷落，嫩蕊商量细细开。"}
{"name": "咏舞诗", "author": "王暕", "poem": "从风回绮袖，映日转花钿。\n同情依促柱，共影赴危弦。"}
{"name": "牡丹赋", "author": "舒元舆", "poem": "　　古人言花者，牡丹未尝与焉。盖遁乎深山，自幽而著。以为贵重所知，花则何遇焉？天后之乡，西河也，有众香精舍，下有牡丹，其花特异，天后叹上苑之有阙，因命移植焉。由此京国牡丹，日月寖盛。今则自禁闼洎官署，外延士庶之家，弥漫如四渎之流，不知其止息之地。每暮春之月，遨游之士如狂焉。亦上国繁华之一事也。近代文士为歌诗以咏其形容，未有能赋之者。余独赋之，以极其美。或曰：子常以丈夫功业自许，今则肆情于一花，无乃犹有儿女之心乎？余应之曰：吾子独不见张荆州之为人乎？斯人信丈夫也。然吾观其文集之首，有《荔枝赋》。焉。荔枝信美矣，然亦不出一果尔，与牡丹何异哉？但问其所赋之旨何如，吾赋牡丹何伤焉，或者不能对，余遂赋以示之。　　圆玄瑞精，有星而景，有云而卿。其光下垂，遇物流形。草木得之，发为红英。英之甚红，钟乎牡丹。拔类迈伦，国香欺兰。我研物情，次第而观。　　暮春气极，绿苞如珠。清露宵偃。韶光晓驱。动荡支节，如解凝结，百脉融畅，气不可遏。兀然盛怒，如将愤泄。淑色披开，照曜酷烈。美肤腻体，万状皆绝。赤者如日，白者如月。淡者如赭，殷者如血。向者如迎，背者如诀。坼者如语，含者如咽。俯者如愁，仰者如悦。袅者如舞，侧者如跌。亚者如醉，曲者如折。密者如织，疏者如缺。鲜者如濯，惨者如别。初胧胧而下上，次鳞鳞而重叠。锦衾相覆，绣帐连接。晴笼昼熏，宿露宵袌。或灼灼腾秀，或亭亭露奇。或飐然如招，或俨然如思，或希风如吟，或泫露如悲。或垂然如缒，或烂然如披。或迎日拥砌，或照影临池。或山鸡已驯，或威凤将飞。其态万万，胡可立辩？不窥天府，孰得而见？　　乍遇孙武，来此教战。教战谓何？摇摇纤柯。玉栏风满，流霞成波，历阶重台，万朵千棵。西子南威，洛神湘娥。或倚或扶，朱颜色酡。角炫红釭，争颦翠娥。灼灼夭夭，逶逶迤迤。汉宫三千，艳列星河，我见其少，孰云其多。弄彩呈妍，压景骈肩。席发银烛，炉升绛烟。洞府真人，会于群仙。晶荧往来，金釭列钱。凝睇相看，曾不晤言。未及行雨，先惊旱莲。公室侯家，列之如麻。咳唾万金，买此繁华。遑恤终日，一言相夸。列幄庭中，步障开霞。曲庑重梁，松篁交加。如贮深闺，似隔窗纱，仿佛息妫，依稀馆娃。我来观之，如乘仙槎。脉脉不语，迟迟日斜。九衢游人，骏马香车。有酒如渑，万坐笙歌。一醉是竞，孰知其他。我案花品，此花第一。脱落群类，独占春日。其大盈尺，其香满室。叶如翠羽，拥抱栉比。蕊如金屑，妆饰淑质。玫瑰羞死，芍药自失。夭桃敛迹，秾李惭出。踯躅宵溃，木兰潜逸。朱槿灰心，紫薇屈膝，皆让其先，敢怀愤嫉？　　焕乎！美乎！后土之产物也。使其花如此而伟乎，何前代寂寞而不闻？今则昌然而大来。曷草木之命，亦有时而塞，亦有时而开？吾欲问汝，曷为而生哉？汝且不言，徒留玩以徘徊。"}
{"name": "栀子花诗", "author": "沈周", "poem": "雪魄冰花凉气清，曲阑深处艳精神。\n一钩新月风牵影，暗送娇香入画庭。"}
{"name": "五月水边柳", "author": "崔护", "poem": "结根挺涯涘，垂影覆清浅。\n睡脸寒未开，懒腰晴更软。\n摇空条已重，拂水带方展。\n似醉烟景凝，如愁月露泫。\n丝长鱼误恐，枝弱禽惊践。\n长别几多情，含春任攀搴。"}
{"name": "感遇诗三十八首·其二十", "author": "陈子昂", "poem": "翡翠巢南海，雄雌珠树林。\n何知美人意，骄爱比黄金。\n杀身炎州里，委羽玉堂阴。\n旖旎光首饰，葳蕤烂锦衾。\n岂不在遐远，虞罗忽见寻。\n多材信为累，叹息此珍禽。"}
{"name": "蝶恋花·一朵江梅春带雪", "author": "赵鼎", "poem": "长道县和元彦修梅词。彦修，钱塘人，名时敏。坐张天觉党，自户部员外郎谪监长道之白石镇。一朵江梅春带雪。玉软云娇，姑射肌肤洁。照影凌波微步怯。暗香浮动黄昏月。\n谩道广平心似铁。词赋风流，不尽愁千结。望断江南音信绝。陇头行客空情切。 "}
{"name": "柳花词三首", "author": "刘禹锡", "poem": "开从绿条上，散逐香风远。故取花落时，悠扬占春晚。 \n轻飞不假风，轻落不委地。撩乱舞晴空，发人无限思。 \n晴天闇闇雪，来送青春暮。无意似多情，千家万家去。"}
{"name": "诉衷情·小梅风韵最妖娆", "author": "晏几道", "poem": "小梅风韵最妖娆。开处雪初消。南枝欲附春信，长恨陇人遥。\n闲记忆，旧江皋。路迢迢。暗香浮动，疏影横斜，几处溪桥。"}
{"name": "咏架上鹰", "author": "崔铉", "poem": "天边心胆架头身，欲拟飞腾未有因。\n万里碧霄终一去，不知谁是解绦人。"}
{"name": "浴浪鸟", "author": "卢照邻", "poem": "独舞依磐石，群飞动轻浪。奋迅碧沙前，长怀白云上。"}
{"name": "桃叶歌三首·其三", "author": "王献之", "poem": "桃叶复桃叶，渡江不用楫。\n但渡无所苦，我自迎接汝。"}
{"name": "咏瀑布", "author": "冯云山", "poem": "穿天透地不辞劳，到底方知出处高。\n溪涧焉能留得住，终须大海作波涛。"}
{"name": "齐天乐·蝉", "author": "仇远", "poem": "夕阳门巷荒城曲，清间早鸣秋树。薄翦绡衣，凉生鬓影，独饮天边风露。朝朝暮暮。奈一度凄吟，一番凄楚。尚有残声，蓦然飞过别枝去。 \n齐宫往事谩省，行人犹与说，当时齐女。雨歇空山，月笼古柳，仿佛旧曾听处。离情正苦。甚懒拂笺，倦拈琴谱。满地霜红，浅莎寻蜕羽。"}
{"name": "幽兰", "author": "崔涂", "poem": "幽植众宁知，芬芳只暗持。\n自无君子佩，未是国香衰。\n白露沾长早，春风到每迟。\n不如当路草，芬馥欲何为。"}
{"name": "咏石榴花", "author": "王安石", "poem": "今朝五月正清和，榴花诗句入禅那。\n浓绿万枝红一点，动人春色不须多。"}
{"name": "感遇诗三十八首·其一", "author": "陈子昂", "poem": "微月生西海，幽阳始代升。\n圆光正东满，阴魄已朝凝。\n太极生天地，三元更废兴。\n至精谅斯在，三五谁能征。"}
{"name": "月季花", "author": "张新", "poem": "一番花信一番新，半属东风半属尘。\n惟有此花开不厌，一年长占四时春。"}
{"name": "杭州开元寺牡丹", "author": "张祜", "poem": "浓艳初开小药栏，人人惆怅出长安。 \n风流却是钱塘寺，不踏红尘见牡丹。"}
{"name": "咏新荷应诏", "author": "沈约", "poem": "勿言草卉贱，幸宅天池中。\n微根才出浪，短干未摇风。\n宁知寸心里，蓄紫复含红！"}
{"name": "牡丹吟", "author": "邵雍", "poem": "牡丹花品冠群芳，况是其间更有王。\n四色变而成百色，百般颜色百般香。"}
{"name": "檄英王鸡", "author": "王勃", "poem": "　　盖闻昴日，著名于列宿，允为阳德之所钟。登天垂象于中孚，实惟翰音之是取。历晦明而喔喔，大能醒我梦魂；遇风雨而胶胶，最足增人情思。处宗窗下，乐兴纵谈；祖逖床前，时为起舞。肖其形以为帻，王朝有报晓之人；节其状以作冠，圣门称好勇之士。　　秦关早唱，庆公子之安全；齐境长鸣，知群黎之生聚。决疑则荐诸卜，颁赦则设于竿。附刘安之宅以上升，遂成仙种；从宋卿之窠而下视，常伴小儿。惟尔德禽，固非凡鸟。文顶武足，五德见推于田饶；雌霸雄王，二宝呈祥于嬴氏。迈种首云祝祝，化身更号朱朱。苍蝇恶得混其声，蟋蟀安能窃其号。即连飞之有势，何断尾之足虞？体介距金，邀荣已极；翼舒爪奋，赴斗奚辞？虽季郈犹吾大夫，而埘桀隐若敌国。两雄不堪并立，一啄何敢自妄？养成于栖息之时，发愤在呼号之际。望之若木，时亦趾举而志扬；应之如神，不觉尻高而首下。于村于店，见异己者即攻；为鹳为鹅，与同类者争胜。爰资枭勇，率遏鸱张。纵众寡各分，誓无毛之不拔；即强弱互异，信有喙之独长。昂首而来，绝胜鹤立；鼓翅以往，亦类鹏抟。搏击所施，可即用充公膳；翦降略尽，宁犹容彼盗啼。岂必命付庖厨，不啻魂飞汤火。羽书捷至，惊闻鹅鸭之声；血战功成，快睹鹰鹯之逐。于焉锡之鸡幛，甘为其口而不羞；行且树乃鸡碑，将味其肋而无弃。倘违鸡塞之令，立正鸡坊之刑。牝晨而索家者有诛，不复同于彘畜；雌伏而败类者必杀，定当割以牛刀。此檄。"}
{"name": "薛宝钗·雪竹", "author": "环山樵", "poem": "大雪北风催，家家贫白屋。\n玉树犹难伸，压倒千竿竹。\n高节志凌云，不敢当滕六。\n君子本虚心，甘自低头伏。\n无复绿猗猗，何如在淇澳？\n寒林尽白封，奚第琅玕独。\n寒梅也不禁，何只君瑟缩？\n读书小窗前，不见青矗矗。\n搦管坐空斋，不听声谡谡。\n缅怀文典可，佳画添几幅。\n更思僵卧人，岂只食无肉。"}
{"name": "桃花", "author": "吴融", "poem": "满树和娇烂漫红，万枝丹彩灼春融。 \n何当结作千年实，将示人间造化工。"}
{"name": "奉同张敬夫城南二十咏", "author": "朱熹", "poem": "纳湖\n诗筒连画卷，坐看复行吟。想像南湖水，秋来几许深。东渚\n小山幽桂丛，岁暮霭佳色。花落洞庭波，秋风渺何极！咏归桥\n绿涨平湖水，朱栏跨小桥。舞雩千载事，历历在今朝。船斋\n考盘虽在陆，滉漾水云深。正尔沧洲趣，难忘魏阙心。丽泽堂\n堂后林阴密，堂前湖水深。感君怀我意，千里梦相寻。兰涧\n光风浮碧涧，兰杜日猗猗。竟岁无人采，含薰祗自知。书楼\n君家一编书，不自圯上得。石室寄林端，时来玩幽赜。山斋\n藏书楼上头，读书楼下屋。怀哉千载心，俯仰数椽足。蒙轩\n先生湖海姿，蒙养今自閟。铭坐仰先贤，点画存彖系。石\n疏此竹下渠，漱彼涧中石。暮馆绕寒声，秋空动澄碧。卷云亭\n西山云气深，徙倚一舒　。浩荡忽搴开，为君展遐眺。柳堤\n渚华初出水，堤树亦成行。吟罢天津句，　风拂面凉。月榭\n月色三秋白，湖光四面平。与君凌倒景，上下极空明。濯清\n涉江采芙蓉，十反心无斁。不遇无极翁，深衷竟谁识？西屿\n朝吟东渚风，夕弄西屿月。人境谅非遥，湖山自幽绝。淙琤谷\n湖光湛不流，嵌窦亦潜注。倚杖忽琮琤，竹深无觅处。听雨舫\n彩舟停画桨，容与得欹眠。梦破蓬窗雨，寒声动一川。梅堤\n仙人冰雪姿，贞秀绝伦拟。驿使讵知闻，寻香问烟水。采菱舟\n湖平秋水碧，桂棹木兰舟。一曲菱歌晚，惊飞欲下鸥。南阜\n高丘复层观，何日去登临？一目长空尽，寒江列暮岑。 "}
{"name": "姑孰十咏", "author": "李白", "poem": "姑孰溪\n爱此溪水闲，乘流兴无极。\n漾楫怕鸥惊，垂竿待鱼食。\n波翻晓霞影，岸叠春山色。\n何处浣纱人？红颜未相识。丹阳湖\n湖与元气连，风波浩难止。\n天外贾客归，云间片帆起。\n龟游莲叶上，鸟宿芦花里。\n少女棹轻舟，歌声逐流水。谢公宅\n青山日将瞑，寂寞谢公宅。\n竹里无人声，池中虚月白。\n荒庭衰草遍，废井苍苔积。\n唯有清风闲，时时起泉石。凌歊台\n旷望登古台，台高极人目。\n叠嶂列远空，杂花间平陆。\n闲云入窗牖，野翠生松竹。\n欲览碑上文，苔侵岂堪读？桓公井\n桓公名已古，废井曾未竭。\n石甃冷苍苔，寒泉湛孤月。\n秋来桐暂落，春至桃还发。\n路远人罕窥，谁能见清澈？慈姥竹\n野竹攒石生，含烟映江岛。\n翠色落波深，虚声带寒早。\n龙吟曾未听，凤曲吹应好。\n不学蒲柳凋，贞心常自保。望夫山\n颙望临碧空，怨情感离别。\n江草不知愁，岩花但争发。\n云山万重隔，音信千里绝。\n春去秋复来，相思几时歇？牛渚矶\n绝壁临巨川，连峰势相向。\n乱石流洑间，回波自成浪。\n但惊群木秀，莫测精灵状。\n更听猿夜啼，忧心醉江上。灵墟山\n丁令辞世人，拂衣向仙路。\n伏炼九丹成，方随五云去。\n松萝蔽幽洞，桃杏深隐处。\n不知曾化鹤，辽海归几度？天门山\n迥出江上山，双峰自相对。\n岸映松色寒，石分浪花碎。\n参差远天际，缥缈晴霞外。\n落日舟去遥，回首沉青霭。 "}
{"name": "祝英台近·荷花", "author": "高观国", "poem": "拥红妆，翻翠盖，花影暗南浦。波面澄霞，兰艇采香去。有人水溅红裙，相招晚醉，正月上、凉生风露。 \n两凝伫。别后歌断云间，娇姿黯无语。魂梦西风，端的此心苦。遥想芳脸轻颦，凌波微步，镇输与、沙边鸥鹭。"}
{"name": "画竹歌", "author": "白居易", "poem": "植物之中竹难写，古今虽画无似者。\n萧郎下笔独逼真，丹青以来唯一人。\n人画竹身肥臃肿，萧画茎瘦节节竦。\n人画竹梢死羸垂，萧画枝活叶叶动。\n不根而生从意生，不笋而成由笔成。\n野塘水边埼岸侧，森森两丛十五茎。\n婵娟不失筠粉态，萧飒尽得风烟情。\n举头忽看不似画，低耳静听疑有声。\n西丛七茎劲而健，省向天竺寺前石上见。\n东丛八茎疏且寒，忆曾湘妃庙里雨中看。\n幽姿远思少人别，与君相顾空长叹。\n萧郎萧郎老可惜，手颤眼昏头雪色。\n自言便是绝笔时，从今此竹尤难得。"}
{"name": "咏鸳鸯", "author": "李远", "poem": "鸳鸯离别伤，人意似鸳鸯。\n试取鸳鸯看，多应断寸肠。"}
{"name": "读山海经十三首·其五", "author": "陶渊明", "poem": "翩翩三青鸟，毛色奇可怜。\n朝为王母使，暮归三危山。\n我欲因此鸟，具向王母言。\n在世无所须，惟酒与长年。"}
{"name": "咏舞", "author": "虞世南", "poem": "繁弦奏渌水，长袖转回鸾。\n一双俱应节，还似镜中看。"}
{"name": "雪", "author": "李峤", "poem": "瑞雪惊千里，同云暗九霄。\n地疑明月夜，山似白云朝。 \n逐舞花光动，临歌扇影飘。\n大周天阙路，今日海神朝。"}
{"name": "木假山记", "author": "苏洵", "poem": "　　木之生，或蘖而殇，或拱而夭；幸而至于任为栋梁，则伐；不幸而为风之所拔，水之所漂，或破折或腐；幸而得不破折不腐，则为人之所材，而有斧斤之患。其最幸者，漂沉汩没于湍沙之间，不知其几百年，而其激射啮食之馀，或仿佛于山者，则为好事者取去，强之以为山，然后可以脱泥沙而远斧斤。而荒江之濆，如此者几何，不为好事者所见，而为樵夫野人所薪者，何可胜数？则其最幸者之中，又有不幸者焉。　　予家有三峰。予每思之，则疑其有数存乎其间。且其孽而不殇，拱而夭，任为栋梁而不伐；风拔水漂而不破折不腐，不破折不腐而不为人之所材，以及于斧斤之，出于湍沙之间，而不为樵夫野人之所薪，而后得至乎此，则其理似不偶然也。　　然予之爱之，则非徒爱其似山，而又有所感焉；非徒爱之而又有所敬焉。予见中峰，魁岸踞肆，意气端重，若有以服其旁之二峰。二峰者，庄栗刻削，凛乎不可犯，虽其势服于中峰，而岌然决无阿附意。吁！其可敬也夫！其可以有所感也夫！"}
{"name": "咏竹", "author": "刘孝先", "poem": "竹生荒野外，梢云耸百寻。\n无人赏高节，徒自抱贞心。\n耻染湘妃泪，羞入上宫琴。\n谁能制长笛，当为吐龙吟。"}
{"name": "杨柳八首·其三", "author": "温庭筠", "poem": "苏小门前柳万条，毵毵金线拂平桥。\n黄莺不语东风起，深闭朱门伴舞腰。"}
{"name": "读山海经十三首·其四", "author": "陶渊明", "poem": "丹木生何许？乃在峚山阳。\n黄花复朱实，食之寿命长。\n白玉凝素液，瑾瑜发奇光。\n岂伊君子宝，见重我轩黄。"}
{"name": "咏雁", "author": "李远", "poem": "早晚辞沙漠，南来处处飞。关山多雨雪，风水损毛衣。 \n碧海魂应断，红楼信自稀。不知矰缴外，留得几行归。"}
{"name": "三闾庙", "author": "汪遵", "poem": "为嫌朝野尽陶陶，不觉官高怨亦高。 \n憔悴莫酬渔父笑，浪交千载咏离骚。"}
{"name": "箕山", "author": "汪遵", "poem": "薄世临流洗耳尘，便归云洞任天真。 \n一瓢风入犹嫌闹，何况人间万种人。"}
{"name": "观第五泄记", "author": "袁宏道", "poem": "　　从山门右折，得石径。数步闻疾雷声，心悸。山僧曰：“此瀑声也。”　　疾趋，度石罅，瀑见。石青削，不容寸肤，三面皆郛立。瀑行青壁间，撼山掉谷，喷雪直下，怒石横激如虹，忽卷掣折而后注，水态愈伟，山行之极观也。　　游人坐欹岩下望，以面受沫，乍若披丝，虚空皆纬，至飞雨泻崖，而犹不忍去。　　暮归，各赋诗。所目既奇，思亦变幻，恍惚牛鬼蛇神，不知作何等语。时夜已午，虎之声，如在床几间。彼此谛观，须眉毛发，种种皆竖，俱若鬼矣。"}
{"name": "咏石牛", "author": "李白", "poem": "此石巍巍活象牛，埋藏是地数千秋。\n风吹遍体无毛动，雨打浑身有汗流。\n芳草齐眉难入口，牧童扳角不回头。\n自来鼻上无绳索，天地为栏夜不收。"}
{"name": "梅花", "author": "张道洽", "poem": "行尽荒林一径苔，竹梢深处数枝开。\n绝知南雪羞相并，欲嫁东风耻自媒。\n无主野桥随月管，有根寒谷也春回。\n醉余不睡庭前地，只恐忽吹花落来。"}
{"name": "落叶", "author": "王建", "poem": "陈绿向参差，初红已重叠。\n中庭初扫地，绕树三两叶。"}
{"name": "燕来", "author": "韦庄", "poem": "去岁辞巢别近邻，今来空讶草堂新。 \n花开对语应相问，不是村中旧主人。"}
{"name": "横波亭", "author": "元好问", "poem": "孤亭突兀插飞流，气压元龙百尺楼。\n万里风涛接瀛海，千年豪杰壮山丘。\n疏星澹月鱼龙夜，老木清霜鸿雁秋。\n倚剑长歌一杯酒，浮云西北是神州。\n　"}
{"name": "极相思·题陈藏一水月梅", "author": "吴文英", "poem": "玉纤风透秋痕。凉与素怀分。乘鸾归后，生绡净翦，一片冰云。 \n心事孤山春梦在，到思量、犹断诗魂。水清月冷，香消影瘦，人立黄昏。"}
{"name": "夜合花", "author": "纳兰性德", "poem": "阶前双夜合，枝叶敷花荣。\n疏密共晴雨，卷舒因晦明。\n影随筠箔乱，香杂水沉生。\n对此能销忿，旋移迎小楹。"}
{"name": "州宅堂前荷花", "author": "范成大", "poem": "凌波仙子静中芳，也带酣红学醉妆。\n有意十分开晓露，无情一饷敛斜阳。\n泥根玉雪元无染，风叶青葱亦自香。\n想得石湖花正好，接天云锦画船凉。"}
{"name": "水龙吟·咏月", "author": "晁端礼", "poem": "倦游京洛风尘，夜来病酒无人问。九衢雪小，千门月淡，元宵灯近。香散梅梢，冻消池面，一番春信。记南楼醉里，西城宴阕，都不管、人春困。 \n屈指流年未几，早人惊、潘郎双鬓。当时体态，如今情绪，多应瘦损。马上墙头，纵教瞥见，也难相认。凭栏干，但有盈盈泪眼，罗襟揾。"}
{"name": "蝶恋花·落落盘根真得地", "author": "王国维", "poem": "落落盘根真得地，涧畔双松，相背呈奇态。势欲拚飞终复坠，苍龙下饮东溪水。\n溪上平岗千叠翠，万树亭亭，争作拏云势。总为自家生意遂，人间爱道为渠媚。"}
{"name": "咏省壁画鹤", "author": "宋之问", "poem": "粉壁图仙鹤，昂藏真气多。\n鶱飞竟不去，当是恋恩波。"}
{"name": "慧庆寺玉兰记", "author": "戴名世", "poem": "　　慧庆寺距阊门四五里而遥，地僻而鲜居人，其西南及北，皆为平野。岁癸未、甲申间，秀水朱竹垞先生赁僧房数间，著书于此。先生旧太史，有名声，又为巡抚宋公重客，宋公时时造焉。于是苏之人士以大府重客故，载酒来访者不绝，而慧庆玉兰之名，一时大著。　　玉兰在佛殿下，凡二株，高数丈，盖二百年物。花开时，茂密繁多，望之如雪。虎丘亦有玉兰一株，为人所称。虎丘繁华之地，游人杂沓，花易得名，其实不及慧庆远甚。然非朱先生以太史而为重客，则慧庆之玉兰，竟未有知者。久之，先生去，寺门昼闭，无复有人为看花来者。　　余寓舍距慧庆一里许，岁丁亥春二月，余昼闲无事，独行野外，因叩门而入。时玉兰方开，茂密如曩时。余叹花之开谢，自有其时，其气机各适其所自然，原与人世无涉，不以人之知不知而为盛衰也。今虎丘之玉兰，意象渐衰，而在慧庆者如故，亦以见虚名之不足恃，而幽潜者之可久也。花虽微，而物理有可感者，故记之。"}
{"name": "咏牡丹", "author": "俞大猷", "poem": "闲花眼底千千种，此种人间擅最奇。\n国色天香人咏尽，丹心独抱更谁知。"}
{"name": "咏主人壁上画鹤寄乔主簿", "author": "陈子昂", "poem": "古壁仙人画，丹青尚有文。\n独舞纷如雪，孤飞暧似云。 \n自矜彩色重，宁忆故池群。\n江海联翩翼，长鸣谁复闻。"}
{"name": "咏檐前竹", "author": "沈约", "poem": "萌开箨已垂，结叶始成枝。\n繁荫上蓊茸，促节下离离。\n风动露滴沥，月照影参差。\n得生君户牖，不愿夹华池。"}
{"name": "咏贺兰山", "author": "胡秉正", "poem": "西北天谁补？此山作柱擎。\n蟠根横远塞，设险压长城。\n俯瞰黄河小，高悬白雪清。\n曾从绝顶望，灏气接蓬瀛。"}
{"name": "题友人云母障子", "author": "王维", "poem": "君家云母障，时向野庭开。\n自有山泉入，非因采画来。"}
{"name": "任光禄竹溪记", "author": "唐顺之", "poem": "　　余尝游于京师侯家富人之园，见其所蓄，自绝徼海外奇花石无所不致，而所不能致者惟竹。吾江南人斩竹而薪之，其为园，亦必购求海外奇花石，或千钱买一石、百钱买一花，不自惜。然有竹据其间，或芟而去焉，曰：“毋以是占我花石地。”而京师人苟可致一竹，辄不惜数千钱；然才遇霜雪，又槁以死。以其难致而又多槁死，则人益贵之。而江南人甚或笑之曰：“京师人乃宝吾之所薪。”呜呼！奇花石诚为京师与江南人所贵。然穷其所生之地，则绝徼海外之人视之，吾意其亦无以甚异于竹之在江以南。而绝徼海外，或素不产竹之地，然使其人一旦见竹，吾意其必又有甚于京师人之宝之者。是将不胜笑也。语云：“人去乡则益贱，物去乡则益贵。”以此言之，世之好丑，亦何常之有乎！　　余舅光禄任君治园于荆溪之上，遍植以竹，不植他木。竹间作一小楼，暇则与客吟啸其中。而间谓余曰：“吾不能与有力者争池亭花石之胜，独此取诸土之所有，可以不劳力而蓊然满园，亦足适也。因自谓竹溪主人。甥其为我记之。”余以谓君岂真不能与有力者争，而漫然取诸其土之所有者？无乃独有所深好于竹，而不欲以告人欤？昔人论竹，以为绝无声色臭味可好。故其巧怪不如石，其妖艳绰约不如花。孑孑然有似乎偃蹇孤特之士，不可以谐于俗。是以自古以来，知好竹者绝少。且彼京师人亦岂能知而贵之？不过欲以此斗富，与奇花石等耳。故京师人之贵竹，与江南人之不贵竹，其为不知竹一也。　　君生长于纷华而能不溺乎其中，裘马、僮奴、歌舞，凡诸富人所酣嗜，一切斥去。尤挺挺不妄与人交，凛然有偃蹇孤特之气，此其于竹，必有自得焉。而举凡万物可喜可玩，固有不能间也欤？然则虽使竹非其土之所有，君犹将极其力以致之，而后快乎其心。君之力虽使能尽致奇花石，而其好固有不存也。嗟乎！竹固可以不出江南而取贵也哉！吾重有所感矣！"}
{"name": "巽公院五咏", "author": "柳宗元", "poem": "净土堂\n结习自无始，沦溺穷苦源。\n流形及兹世，始悟三空门。\n华堂开净域，图像焕且繁。\n清冷焚众香，微妙歌法言。\n稽首愧导师，超遥谢尘昏。曲讲堂\n寂灭本非断，文字安可离！\n曲堂何为设？高士方在斯。\n圣默寄言宣，分别乃无知。\n趣中即空假，名相与谁期？\n愿言绝闻得，忘意聊思惟。禅堂\n发地结菁茆，团团抱虚白。\n山花落幽户，中有忘机客。\n涉有本非取，照空不待析。\n万籁俱缘生，窅然喧中寂。\n心境本同如，鸟飞无遗迹。芙蓉亭\n新亭俯朱槛，嘉木开芙蓉。\n清香晨风远，溽彩寒露浓。\n潇洒出人世，低昂多异容。\n尝闻色空喻，造物谁为工？\n留连秋月晏，迢递来山钟。苦竹桥\n危桥属幽径，缭绕穿疏林。\n迸箨分苦节，轻筠抱虚心。\n俯瞰涓涓流，仰聆萧萧吟。\n差池下烟日，嘲哳鸣山禽。\n谅无要津用，栖息有馀阴。 "}
{"name": "芙蕖", "author": "李渔", "poem": "　　芙蕖与草本诸花似觉稍异，然有根无树，一岁一生，其性同也。谱云：“产于水者曰草芙蓉，产于陆者曰旱莲。”则谓非草木不得矣。予夏季倚此为命者，非故效颦于茂叔而袭成说于前人也。芙蕖之可人，其事不一而足，请备述之。　　群葩当令时，只在花开之数日，前此后此皆属过而不问之秋矣。芙蕖则不然。芙蕖自荷钱出水之日，便为点缀绿波；及其茎叶既生，则又日高日上，日上日妍。有风既作飘飖之态，无风亦呈袅娜之姿，是我于花之未开，先享无穷逸致矣。迨至菡萏成花，娇姿欲滴，后先相继，自夏徂秋，此则在花为分内之事，在人为应得之资者也。及花之既谢，亦可告无罪于主人矣；乃复蒂下生蓬，蓬中结实，亭亭独立，犹似未开之花，与翠叶并擎，不至白露为霜而能事不已。此皆言其可目者也。　　可鼻，则有荷叶之清香，荷花之异馥；避暑而暑为之退，纳凉而凉逐之生。　　至其可人之口者，则莲实与藕皆并列盘餐而互芬齿颊者也。　　只有霜中败叶，零落难堪，似成弃物矣；乃摘而藏之，又备经年裹物之用。　　是芙蕖也者，无一时一刻不适耳目之观，无一物一丝不备家常之用者也。有五谷之实而不有其名，兼百花之长而各去其短，种植之利有大于此者乎？ 予四命之中，此命为最。无如酷好一生。竟不得半亩方塘为安身立命之地。仅凿斗大一池，植数茎以塞责，又时病其漏。望天乞水以救之，怠所谓不善养生而草菅其命者哉。"}
{"name": "花马池咏", "author": "崔允", "poem": "秋风揽辔下边城，万里河流绕骑清。\n樽俎试看酬壮节，壶觞到处迓行旌。\n寒骄强弩云传箭，飚转轻车火作营。\n慷慨十年长剑在，登楼一笑暮山横。"}
{"name": "桂枝香·观木樨有感寄吕", "author": "陈亮", "poem": "天高气肃。正月色分明，秋容新沐。桂子初收，三十六宫都足。不辞散落人间去，怕群花、自嫌凡俗。向他秋晚，唤回春意，几曾幽独。 \n是天上、余香剩馥。怪一树香风，十里相续。坐对花旁，但见色浮金粟。芙蓉只解添秋思，况东篱、凄凉黄菊。入时太浅，背时太远，爱寻高躅。"}
{"name": "赠猫三首·其三", "author": "陆游", "poem": "执鼠无功元不劾，一箪鱼饭以时来。\n看君终日常安卧，何事纷纷去又回？"}
{"name": "咏瓢", "author": "张说", "poem": "美酒酌悬瓢，真淳好相映。\n蜗房卷堕首，鹤颈抽长柄。\n雅色素而黄，虚心轻且劲。\n岂无雕刻者，贵此成天性。"}
{"name": "穷鸟赋", "author": "赵壹", "poem": "　　昔原大夫赎桑下绝气，传称其仁；秦越人还虢太子结脉，世著其神。设曩之二人不遭仁遇神，则结绝之气竭矣。然而脯出乎车軨，针石运乎手爪。今所赖者，非直车之脯，手爪之针石也。乃收之于斗极，还之于司命，使干皮复含血，枯骨复被肉，允所谓遭仁遇神，真所宜传而著之。余畏禁，不敢班班显言，窃为《穷鸟赋》一篇。其辞曰：有一穷鸟，戢翼原野。罼网加上，机阱在下。缴弹张右，翼弓彀左。飞丸缴矢，交集于我。思飞不得，欲鸣不可。举头畏触，摇足恐堕。内怀怖急，乍冰乍火。幸赖大贤，我矜我怜。昔济我南，今振我西。鸟也虽顽，犹识密恩。内以书心，外用告天。　　晋夏侯湛观飞鸟赋曰：见逸游之高鸟，邈飘飏而殊逝，擢华毛以迅鹜，回劲翼以扬势，披六翮之联翩，振轻体之迢递，遂乃矜形辽廓。冯虚安翔，翩翻徘徊，上下颉颃，动素羽之习习。乱白质于日光，玩流气以差池。弄长风以抑扬，摄双翅以高举，舒修颈以儴徉。目悦妙势，心嘉羽仪，爱惠音之嘤嘤，美弱翰之参差，蹔高凌于景外，又抑身乎云崖，乍来乍往，若悬若垂，象流星之离天，似圆物之坠危，何斯游之自得，谅逸豫之可希，苟临川而羡鱼，亦观翔而乐飞。　　梁沈约天渊水鸟应诏赋曰：天渊池，鸟集水涟漪，单泛姿容与，群飞时合离，将骞复敛翮，回首望惊雌，飘薄出孤屿，未曾宿兰渚，飞飞忽云倦，相鸣集池?可怜 九层楼，光影水上浮。本来蹔止息，遇此遂淹留。若夫侣浴清深，朋翻旷翠鬣紫缨之饰。丹冕绿襟之状，过波兮湛澹，随风兮回漾，竦臆兮开萍，蹙水兮兴浪。"}
{"name": "咏湖中雁", "author": "沈约", "poem": "白水满春塘，旅雁每迥翔。\n唼流牵弱藻，敛翮带馀霜。\n群浮动轻浪，单泛逐孤光。\n悬飞竟不下，乱起未成行。\n刷羽同摇漾，一举还故乡。"}
{"name": "水龙吟·赋张斗墅家古松", "author": "吴文英", "poem": "有人独立空山，翠髯未觉霜颜老。新香秀粒，浓光绿浸，千年春小。布影参旗，障空云盖，沉沉秋晓。驷苍虬万里，笙吹凤女，骖飞乘、天风袅。\n般巧。霜斤不到。汉游仙、相从最早。皱鳞细雨，层阴藏月，朱弦古调。问讯东桥，故人南岭，倚天长啸。待凌霄谢了，山深岁晚，素心才表。"}
{"name": "鹊", "author": "韩偓", "poem": "偏承雨露润毛衣，黑白分明众所知。\n高处营巢亲凤阙，静时闲语上龙墀。\n化为金印新祥瑞，飞向银河旧路岐。\n莫怪天涯栖不稳，托身须是万年枝。"}
{"name": "江城子·嫩黄初染绿初描", "author": "谭宣子", "poem": "嫩黄初染绿初描，倚春娇，索春饶。燕外莺边，想见万丝摇。便作无情终软美，天赋与、眼眉腰。\n短长亭外短长桥，驻金镳，系兰桡。可爱风流，年纪可怜宵。办得重来攀折后，烟雨暗，不辞遥。"}
{"name": "鹤", "author": "杜牧", "poem": "清音迎晓月，愁思立寒蒲。\n丹顶西施颊，霜毛四皓须。\n碧云行止躁，白鹭性灵粗。\n终日无群伴，溪边吊影孤。"}
{"name": "古香慢·赋沧浪看桂", "author": "吴文英", "poem": "怨娥坠柳，离佩摇葓，霜讯南圃。漫忆桥扉，倚竹袖寒日暮。还问月中游，梦飞过、金风翠羽。把残云、胜水万顷，暗熏冷麝凄苦。\n渐浩渺、凌山高处。秋澹无光，残照谁主。露粟侵肌，夜约羽林轻误。翦碎惜秋心，更肠断、珠尘藓路。怕重阳，又催近、满城细雨。"}
{"name": "咏甘蔗", "author": "佚名", "poem": "绿阵连烟垠，风雨化精节。\n玉露含青紫，沁彻哲人心。"}
{"name": "浣溪沙·桂", "author": "吴文英", "poem": "曲角深帘隐洞房。正嫌玉骨易愁黄。好花偏占一秋香。 \n夜气清时初傍枕，晓光分处未开窗。可怜人似月中孀。"}
{"name": "庆清朝·榴花", "author": "王沂孙", "poem": "玉局歌残，金陵句绝，年年负却熏风。西邻窈窕，独怜入户飞红。前度绿阴载酒，枝头色比舞裙同。何须拟，蜡珠作蒂，缃彩成丛。\n谁在旧家殿阁？自太真仙去，扫地春空。朱幡护取，如今应误花工。颠倒绛英满径，想无车马到山中。西风后，尚余数点，犹胜春浓。"}
{"name": "丁公默送蝤蛑", "author": "苏轼", "poem": "溪边石蟹小如钱，喜见轮囷赤玉盘。\n半壳含黄宜点酒，两螯斫雪劝加餐。\n蛮珍海错闻名久，怪雨腥风入座寒。\n堪笑吴兴馋太守，一诗换得两尖团。"}
{"name": "答李滁州题庭前石竹花见", "author": "独孤及", "poem": "殷疑曙霞染，巧类匣刀裁。\n不怕南风热，能迎小暑开。\n游蜂怜色好，思妇感年催。\n览赠添离恨，愁肠日几回。"}
{"name": "菩萨蛮·题梅扇", "author": "周纯", "poem": "梅花韵似才人面。为伊写在春风扇。人面似花妍。花应不解言。 \n在手微风动。勾引相思梦。莫用插酴醿。酴醿羞见伊。"}
{"name": "咏黄莺儿", "author": "郑愔", "poem": "欲转声犹涩，将飞羽未调。\n高风不借便，何处得迁乔。"}
{"name": "咏鹦鹉", "author": "僧定渚", "poem": "罩向金笼好羽仪，分明喉舌似君稀。\n不须一向随人语，须信人心有是非。"}
{"name": "风流子·黄钟商芍药", "author": "吴文英", "poem": "金谷已空尘。薰风祝攥舞低鸾翅，绛笼蜜炬，绿映龙盆。窈窕绣窗人睡起，临砌脉无言。慵整堕鬟，怨时迟暮，可怜憔悴，啼雨黄昏。 \n轻桡移花市，秋娘渡、飞浪溅湿行裙。二十四桥南北，罗荐香分。念碎劈芳心，萦思千缕，赠将幽素，偷翦重云。终待凤池归去，催咏红翻。"}
{"name": "阳春曲·赠海棠", "author": "徐再思", "poem": "玉环梦断风流事，银烛歌成富贵词。东风一树玉胭脂，双燕子。曾见正开时。"}
{"name": "柳絮", "author": "刘筠", "poem": "半减依依学转蓬，班骓无奈恣西东。\n平沙千里经春雪，广陌三条尽日风。\n北斗城高连蠛蠓，甘泉树密蔽青葱。\n汉家旧苑眠应足，岂觉黄金万缕空。"}
{"name": "谢判官幽谷种花", "author": "欧阳修", "poem": "浅深红白宜相间，先后仍须次第栽。\n我欲四时携酒去，莫教一日不花开。"}
{"name": "咏乌", "author": "李义府", "poem": "日里飏朝彩，琴中伴夜啼。\n上林如许树，不借一枝栖。"}
{"name": "梅花", "author": "汪中", "poem": "孤馆寒梅发，春风款款来。\n故园花落尽，江上一枝开。"}
{"name": "芙蓉亭", "author": "柳宗元", "poem": "新亭俯朱槛，嘉木开芙蓉。\n清香晨风远，溽彩寒露浓。\n潇洒出人世，低昂多异容。\n尝闻色空喻，造物谁为工？\n留连秋月晏，迢递来山钟。"}
{"name": "鲁从事清晖阁", "author": "穆修", "poem": "庾郎真好事，溪阁斩新开。\n水石精神出，江山气色来。\n疏烟分鹭立，远霭见帆回。\n公退资清兴，闲吟倚槛裁。"}
{"name": "烛影摇红·赋德清县圃古", "author": "吴文英", "poem": "莓锁虹梁，稽山祠下当时见。横斜无分照溪光，珠网空凝遍。姑射青春对面。驾飞虬、罗浮路远。千年春在，新月苔池，黄昏山馆。 \n花满河阳，为君羞褪晨妆茜。云根直下是银河，客老秋槎变。雨外红铅洗断。又晴霞、惊飞暮管。倚阑祗怕，弄水鳞生，乘东风便。"}
{"name": "同蔡孚起居咏鹦鹉", "author": "胡皓", "poem": "鹦鹉殊姿致，鸾皇得比肩。常寻金殿里，每话玉阶前。 \n贾谊才方达，扬雄老未迁。能言既有地，何惜为闻天。"}
{"name": "虞美人影·咏香橙", "author": "吴文英", "poem": "黄包先著风霜劲。独占一年佳景。点点吴盐雪凝。玉脍和齑冷。 \n洋园谁识黄金径。一棹洞庭秋兴。香荐兰皋汤鼎。残酒西窗醒。"}
{"name": "杨柳枝词九首·其四", "author": "刘禹锡", "poem": "金谷园中莺乱飞，铜驼陌上好风吹。\n城东桃李须臾尽，争似垂杨无限时。"}
{"name": "金缕曲·疏影临书卷", "author": "纳兰性德", "poem": "疏影临书卷。带霜华、高高在下，粉脂都遣。别是幽情嫌妩媚，红烛啼痕休泫。趁皓月、光浮冰茧。恰与花神供写照，任泼来、淡墨无深浅。持素障，夜中展。\n残釭掩过看逾显。相对处、芙蓉玉绽，鹤翎银扁。但得白衣时慰藉，一任浮云苍犬。尘土隔、软红偷免。帘幕西风人不寐，恁清光、肯惜鹴裘典。休便把，落英剪。"}
{"name": "和元八侍御升平新居四绝", "author": "白居易", "poem": "白金换得青松树，君既先栽我不栽。\n幸有西风易凭仗，夜深偷送好声来。"}
{"name": "杖铭", "author": "刘向", "poem": "　　历危乘险，匪杖不行；年耆力竭，匪杖不强；有杖不任，颠跌谁怨？有士不用，害何足言。都蔗虽甘，殆不可杖。佞人悦己，亦不可相。杖必取任，不必用味。士必任贤，何必取贵？"}
{"name": "咏壁鱼", "author": "李远", "poem": "鳞细粉光鲜，开书乱眼前。透窗疑漏网，落砚似流泉。 \n潜穴河图内，吞钩乙字边。莫言鬐鬣小，食尽白蘋篇。"}
{"name": "咏百八塔", "author": "俞益谟", "poem": "《阿育王经》言：诸佛灭渡后，昼夜役鬼神造塔五千四十八所，意者是即其数欤。然海内郡县所见寥寥，独兹百八聚于一区，厥义未必无谓。余生斯长斯，靡所究竟，率成俚句，请质高明。百八浮图信异哉，无今无古壮山隈。\n降魔蜜顿金刚杵，说法偶成舍利堆。\n只虑激湍穿峡破，故将砥柱挽波颓。\n谁能识得真如意，唱佛周遭日几回。"}
{"name": "子规", "author": "曹伯启", "poem": "蜀魄曾为古帝王，千声万血送年芳。\n贪夫倦听空低首，远客初闻已断肠。\n锦水春残花似雨，楚天梦觉月如霜。\n催归催得谁归去，唯有东郊农事忙。"}
{"name": "山园屡种杨梅皆不成枇杷", "author": "陆游", "poem": "杨梅空有树团团，却是枇杷解满盘。\n难学权门堆火齐，且从公子拾金丸。\n枝头不怕风摇落，地上惟忧鸟啄残。\n清晓呼僮乘露摘，任教半熟杂甘酸。"}
{"name": "题张十一旅舍三咏·井", "author": "韩愈", "poem": "贾谊宅中今始见，葛洪山下昔曾窥。\n寒泉百尺空看影，正是行人暍死时。"}
{"name": "赋得蝉", "author": "褚沄", "poem": "避雀乔枝里，飞空华殿曲。\n天寒响屡嘶，日暮声愈促。\n繁吟如故尽，长韵还相续。\n饮露非表清，轻身易知足。"}
{"name": "贺新郎·云卧衣裳冷", "author": "辛弃疾", "poem": "云卧衣裳冷。看萧然、风前月下，水边幽影。罗袜尘生凌波去，汤沐烟江万顷。爱一点、娇黄成晕。不记相逢曾解佩，甚多情、为我香成阵。待和泪，收残粉。\n灵均千古怀沙恨。恨当时、匆匆忘把，此仙题品。烟雨凄迷僝僽损，翠袂摇摇谁整。谩写入、瑶琴幽愤。弦断招魂无人赋，但金杯的皪银台润。愁殢酒，又独醒。"}
{"name": "巨鱼纵大壑", "author": "钱起", "poem": "巨鱼纵大壑，遂性似乘时。\n奋跃风生鬣，腾凌浪鼓鳍。\n龙摅回地轴，鲲化想天池。\n方快吞舟意，尤殊在藻嬉。\n倾危嗟幕燕，隐晦诮泥龟。\n喻士逢明主，才猷得所施。"}
{"name": "感遇诗三十八首·其十二", "author": "陈子昂", "poem": "呦呦南山鹿，罹罟以媒和。\n招摇青桂树，幽蠹亦成科。\n世情甘近习，荣耀纷如何。\n怨憎未相复，亲爱生祸罗。\n瑶台倾巧笑，玉杯殒双蛾。\n谁见枯城蘖，青青成斧柯。"}
{"name": "鸣雁行", "author": "鲍溶", "poem": "七月朔方雁心苦，联影翻空落南土。\n八月江南阴复晴，浮云绕天难夜行。\n羽翼劳痛心虚惊，一声相呼百处鸣。\n楚童夜宿烟波侧，沙上布罗连草色。\n月暗风悲欲下天，不知何处容栖息。\n楚童胡为伤我神，尔不曾任远行人。\n江南羽族本不少，宁得网罗此客鸟。"}
{"name": "咏槐", "author": "冯清", "poem": "行台阶下原植三槐，故巡抚张纪常正德壬申正月剪伐其一，寸干无存。闰五月初十日，予适抚临。越旬日，前槐茁复出土，月转盛茂，再月余，而柯肄乔耸叶蔽云飞凌空之势，勃然莫遏。噫！槐一物也，厚积昌发乃尔。气数遭际之盛造化生育之功，夫岂徒然而已哉！是用谩成小诗以纪其实传告将来云。谁把庭槐浪剪除，源头生意自赢馀。\n肄丛故柢戈矛立，叶护重阴伞盖舒。\n间世瑞灵钟厚载，新晴苍翠接清虚。\n凉氛谩讶祛烦暑，王氏祯祥史续书。"}
{"name": "一鹭图", "author": "刘珝", "poem": "芳草垂杨荫碧流，雪衣公子立芳洲。\n一生清意无人识，独向斜阳叹白头。"}
{"name": "客中闻雁", "author": "黄仲则", "poem": "山明落日水明沙，寂寞秋城感物华。\n独上高楼惨无语，忽闻孤雁竟思家。\n和霜欲起千村杵，带月如听绝漠笳。\n我亦稻粱愁岁暮，年年星鬓为伊加。"}
{"name": "有木诗八首·其八", "author": "白居易", "poem": "有木名丹桂，四时香馥馥。\n花团夜雪明，叶剪春云绿。\n风影清似水，霜枝冷如玉。\n独占小山幽，不容凡鸟宿。\n匠人爱芳直，裁截为厦屋。\n干细力未成，用之君自速。\n重任虽大过，直心终不曲。\n纵非梁栋材，犹胜寻常木。"}
{"name": "杂诗七首·其二", "author": "曹植", "poem": "转蓬离本根，飘飖随长风。\n何意回飚举，吹我入云中。\n高高上无极，天路安可穷。\n类此游客子，捐躯远从戎。\n毛褐不掩形，薇藿常不充。\n去去莫复道，沉忧令人老。"}
{"name": "羊", "author": "李峤", "poem": "绝饮惩浇俗，行驱梦逸材。\n仙人拥石去，童子驭车来。\n夜玉含星动，晨毡映雪开。\n莫言鸿渐力，长牧上林隈。"}
{"name": "咏弓", "author": "章孝标", "poem": "较量武艺论勋庸，曾发将军箭落鸿。\n握内从夸弯似月，眼前还怕撇来风。\n只知击起穿雕镞，不解容和射鹄功。\n得病自从杯里后，至今形状怕相逢。"}
{"name": "咏柳", "author": "杨慎", "poem": "垂杨垂柳管芳年，飞絮飞花媚远天。\n金距斗鸡寒食后，玉蛾翻雪暖风前。\n别离江上还河上，抛掷桥边与路边。\n游子魂锁青塞月，美人肠断翠楼烟。"}
{"name": "枸杞", "author": "苏轼", "poem": "神药不自閟，罗生满山泽。\n日有牛羊忧，岁有野火厄。\n越俗不好事，过眼等茨棘。\n青荑春自长，绛珠烂莫摘。\n短篱护新植，紫笋生卧节。\n根茎与花实，收拾无弃物。\n大将玄吾鬓，小则饷我客。\n似闻朱明洞，中有千岁质。\n灵庞或夜吠，可见不可索。\n仙人倘许我，借杖扶衰疾。"}
{"name": "惜分飞·柳絮", "author": "刘学箕", "poem": "池上楼台堤上路，尽日悠扬飞舞。欲下还重举，又随蝴蝶墙东去。\n糁径飘空无定处，来往绿窗朱户。却被春风妒，送将蛛网留连住。"}
{"name": "汴京纪事二十首·其十六", "author": "刘子翚", "poem": "盘石曾闻受国封，承恩不与幸臣同。\n时危运作高城砲，犹解捐躯立战功。"}
{"name": "杖铭", "author": "刘向", "poem": "　　历危乘险，匪杖不行；年耆力竭，匪杖不强；有杖不任，颠跌谁怨？有士不用，害何足言。都蔗虽甘，殆不可杖。佞人悦己，亦不可相。杖必取任，不必用味。士必任贤，何必取贵？"}
{"name": "雪霁霜晴独寻山迳菊花犹", "author": "王禹偁", "poem": "狼藉金钱撒野塘，几丛无力卧斜阳。\n争偷暖律输桃李，独亚寒枝负雪霜。\n谁惜晚芳同我折，自怜孤艳袭人香。\n幽怀远慕陶彭泽，且撷残英泛一觞。"}
{"name": "旅次寄湖南张郎中", "author": "戴叔伦", "poem": "闭门茅底偶为邻，北阮那怜南阮贫。\n却是梅花无世态，隔墙分送一枝春。"}
{"name": "有木诗八首·其八", "author": "白居易", "poem": "有木名丹桂，四时香馥馥。\n花团夜雪明，叶剪春云绿。\n风影清似水，霜枝冷如玉。\n独占小山幽，不容凡鸟宿。\n匠人爱芳直，裁截为厦屋。\n干细力未成，用之君自速。\n重任虽大过，直心终不曲。\n纵非梁栋材，犹胜寻常木。"}
{"name": "次韵昌叔咏尘", "author": "王安石", "poem": "尘土轻扬不自持，纷纷生物更相吹。\n翻成地上万烟雾，散在人间要路岐。\n一世竞驰甘睬目，几家清坐得轩眉。\n超然只有江湖上，还见波涛恐我时。"}
{"name": "踏藕", "author": "苏辙", "poem": "春湖柳色黄，宿藕冻犹僵。\n翻沼龙蛇动，撑船牙角长。\n清泉浴泥滓，粲齿碎冰霜。\n莫使新梢尽，炎风翠盖凉。"}
{"name": "兰花", "author": "方回", "poem": "雪尽深林出异芬，枯松槁槲乱纷纷。\n此中恐是兰花处，未许行人着意闻。"}
{"name": "竹轩记", "author": "张九成", "poem": "　　子张子谪居大庾，借僧居数椽，阅七年，即东窓种竹数竿，为读书之所。因榜之曰：“竹轩。”　　客有见而问焉，曰：“耻之于人，大矣！今子不审出处，罔择交游，致清议之靡容，纷弹射而痛诋，朋友摈绝，亲戚包羞，远窜荒陬瘴疠之所侵，蛇虺之与邻。”　　子张子哑然笑曰：“物各有趣，人各有适。子方以窜逐为耻，我独以适心为贵。今吾将叙吾之适，以浣子之适，其可乎？”　　客曰：“唯唯。”　　子张子曰：“今夫竹之为物也，其节劲，其气清，其韵髙。冐霜雪而坚贞，延风月而清淑。吾诵书而有味，考古而有得，仰首而见，俯首而听，如笙箫之在云表。如圣哲之居一堂，爽气在前，清阴满几。陶陶然不知孰为我，孰为竹，孰为耻，孰为不耻，盎盎如春。醺醺如醉，子亦知此乐乎？”　　客闻吾言，神丧志沮，面无人色。吾因以是言而刻诸石。"}
{"name": "双燕", "author": "范成大", "poem": "底处飞双燕，衔泥上药栏。\n莫教惊得去，留取隔帘看。"}
{"name": "水仙子·咏竹", "author": "马谦斋", "poem": "贞姿不受雪霜侵，直节亭亭易见心。渭川风雨清吟枕，花开时有凤寻。文湖州是个知音。春日临风醉，秋霄对月吟。舞闲阶碎影筛金。"}
{"name": "红梅", "author": "谢宗可", "poem": "梨云无梦倚黄昏，薄倩朱铅蚀泪痕。\n宿酒破寒薰玉骨，仙丹偷暖返冰魂。\n茜裙影露罗衣卷，霞佩香封缟袂温。\n回首孤山斜照外，寻真误入杏花村。"}
{"name": "减字木兰花·从教铁石", "author": "纳兰性德", "poem": "从教铁石，每见花开成惜惜。泪点难消，滴损苍烟玉一条。\n怜伊大冷，添个纸窗疏竹影。记取相思，环佩归来月上时。"}
{"name": "清风涛", "author": "徐骏", "poem": "莫道萤光小，犹怀照夜心。\n清风不识字，何故乱翻书。"}
{"name": "江畔独步寻花七绝句·其", "author": "杜甫", "poem": "江上被花恼不彻，无处告诉只颠狂。\n走觅南邻爱酒伴，经旬出饮独空床。"}
